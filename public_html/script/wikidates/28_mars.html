<ul>
<li></li>
<li>193 – Den romerske kejsaren Publius Helvius Pertinax blir mördad av praetoriangardet, efter att ha varit kejsare i knappt tre månader (sedan 1 januari). Hans besparingsreformer både inom det civila och militära har nämligen gjort honom impopulär, trots att han själv mutade gardet att mörda hans föregångare Commodus. Efter mordet säljer gardet kejsartiteln på auktion och samma dag blir Didius Julianus den som lyckas köpa den.</li>
<li>1241 – Vid Valdemar Sejrs död efterträds han som kung av Danmark av sin son Erik. Denne får sedermera tillnamnet Plogpenning, då han under sin regeringstid inför en särskild skatt på plogar.</li>
<li>1889 – Hemmansägaren Per Nilsson och hans mor Anna Månsdotter mördar Pers hustru Hanna i Yngsjö i Åhus i östra Skåne. Mordet får stor uppmärksamhet, då det vid de senare domstolsförhandlingarna framkommer, att modern har utsatt sonen för incest och att de därför har utfört mordet i samförstånd. På grund av detta benådas Per Nilsson från dödsstraff och får istället livstids straffarbete (han blir frigiven 1913 och avlider 1918). Anna Månsdotter döms däremot till döden för mordet och blir året därpå den sista kvinnan i Sverige, som blir avrättad.</li>
<li>1930 – Som ett led i turkifieringen av det 1923 grundade Turkiet införs ett dekret om att Istanbul och Ankara ska vara de enda namnen på de båda turkiska städer, som tidigare har haft diverse olika namn, men i västvärlden oftast har kallats Konstantinopel och Angora. De nya namnen blir snabbt förhärskande, även internationellt, eftersom det turkiska postverket vägrar dela ut försändelser, som är adresserade med de gamla stadsnamnen.</li>
<li>1939 – Nationalisterna intar under general Francisco Francos ledning den spanska huvudstaden Madrid. Den 31 mars är hela Spanien i deras händer och dagen därpå kapitulerar de sista republikanerna, vilket innebär, att spanska inbördeskriget är över.</li>
<li>1979 – Det amerikanska kärnkraftverket Three Mile Island utanför Harrisburg i Pennsylvania drabbas av en partiell härdsmälta i en av reaktorerna. Upprensningsarbetet tar fem år och reaktorn stängs för gott (medan övriga reaktorer i kraftverket används än i dag [2016]). Olyckan leder till debatt om kärnkraftens säkerhetsaspekter världen över. Bland annat tar Tage Danielsson upp den i sin filosofiska betraktelse Om sannolikhet och den blir en bidragande orsak till att det hålls en folkomröstning om kärnkraftens framtid i Sverige ett år senare.</li>
<li>2006 – Över en miljon studenter, fackföreningsmedlemmar och arbetslösa fransmän protesterar i Paris mot premiärminister Dominique de Villepin och hans regerings förslag om det så kallade förstaanställningskontraktet, som innebär att det ska bli lättare för arbetsgivare att avskeda anställda under 26 år. Förslaget är tänkt att göra det lättare och säkrare att anställa unga, men på grund av de kraftiga protesterna tvingas regeringen den 10 april dra tillbaka förslaget.</li>
</ul>
