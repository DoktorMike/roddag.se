<ul>
<li>1276 – Sedan Innocentius V har avlidit den 22 juni väljs Ottobono de’ Fieschi till påve och tar namnet Hadrianus V. Han avlider dock själv redan den 18 augusti samma år. Han hinner inte bli prästvigd och därmed inte biskopsvigd innan sin död, vilket innebär att han tidvis ifrågasätts som legitim påve, då påven även ska fungera som biskop av Rom. Under sitt korta pontifikat upphäver han påven Gregorius X:s bulla om påveval i konklav, men hinner inte utfärda några nya regler för valet.</li>
<li>1302 – En flamländsk styrka på 9&#160;000 man besegrar en nästan jämstark fransk här i slaget vid Courtrai, vilket leder till att flamländarna tillfälligt får övertaget i det franska försök att krossa dem, som har pågått sedan 1297. Flandern får därmed de facto autonomi från fransk styre i två år, innan man 1304 tvingas betala en stor lösesumma, för att få behålla sin självständighet. Den 11 juli är, på grund av slaget, numera heldag i den flamländska gemenskapen i Belgien.</li>
<li>1533 – Då den engelske lordkanslern Thomas More har blivit fängslad, eftersom han har motsatt sig att det engelska parlamentet har satt sig över kyrkan, och ärkebiskopen av Canterbury Thomas Cranmer har godkänt upplösningen av den engelske kungen Henrik VIII:s äktenskap med Katarina av Aragonien (för att han istället ska kunna gift sig med Anne Boleyn) låter påven Clemens VII denna dag bannlysa kungen (och kort därefter också ärkebiskopen). Detta leder till religiöst kaos i England, vilket pådriver reformationen i landet, som snart därefter genomförs genom en fullständig brytning med påvedömet.</li>
<li>1789 – Den franske finansministern Jacques Necker blir avskedad av kungen Ludvig XVI, eftersom han inte vill åhöra kungens tal till Generalförsamlingen. Trots att Necker är schweizare är han mycket folkligt populär, eftersom han tros kunna rädda Frankrike ekonomiskt, då landet står på ruinens brant, och avsättningen leder till stort missnöje och protester. Kungen försöker rädda sitt anseende genom att den 16 juli återinsätta Necker, men då har avsättningen redan lett till att franska revolutionen har inletts genom stormningen av Bastiljen den 14 juli.</li>
<li>1798 – Den amerikanska marinkåren grundas för andra gången som en del av det amerikanska sjöförsvaret. Kåren grundades redan 1775, men efter det amerikanska frihetskrigets slut 1783 har den avskaffats. Den blir sedermera en viktig och integrerad del i USA:s försvarspolitik och har idag (2016) nära 200&#160;000 aktiva medlemmar.</li>
<li>1897 – Den svenske äventyraren Salomon August Andrée inleder tillsammans med ingenjören Knut Frænkel och vetenskapsmannen Nils Strindberg en expedition från Danskön på Svalbard, varigenom de med luftballongen Örnen ämnar flyga över Nordpolen. Ballongen kraschar dock efter två dagar och expeditionen lyckas sedan inte ta sig tillbaka över isen till bebodda trakter, utan alla tre medlemmar omkommer senare under året. Först 1930 återfinns resterna av expeditionen och de tre expeditionsmedlemmarna kan först då begravas.</li>
<li>1942 – Det 20 år gamla svenska fartyget M/S&#160;Luleå, som är på väg från Luleå till Tyskland med svensk järnmalm, träffas av en torped från den sovjetiska ubåten S-7 vid Västervik på svenskt vatten. Man försöker gira undan, men lyckas inte och Luleå sjunker på två minuter. De flesta i besättningen räddas, förutom åtta man, som omkommer vid sänkningen. Man fäller totalt 26 sjunkbomber efter ubåten, som dock undkommer och händelsen leder till att området mineras.</li>
<li>1946 – Den internationella handbollsfederationen (IHF) grundas i den schweiziska staden Basel. Federationen organiserar internationella handbollstävlingar, såsom OS och VM och har idag (2016) över 150 medlemsländer. Det styrs av en president och består av fem medlemsförbund (ett för varje kontinent).</li>
<li>1995 – Under general Ratko Mladićs ledning inleder serbiska och bosnienserbiska styrkor en massaker på bosniaker i den bosniska staden Srebrenica med omnejd under Bosnienkriget. Under 11 dagar (till 22 juli) blir över 8&#160;000 bosniska män och pojkar mördade i vad som kommer att kallas Srebrenicamassakern och bli det värsta folkmordet i Europa sedan andra världskriget. Mladić grips 2011 och ställs inför Internationella krigsförbrytartribunalen för det forna Jugoslavien i Haag i maj 2012 (rättegången pågår än idag [2016]).</li>
</ul>
