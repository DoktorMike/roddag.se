<ul>
<li>756 – Den kinesiske Tangkejsaren Xuanzong flyr från sin huvudstad Chang’an, för att undkomma upprorsmannen An Lushan. Denne har i december året innan inlett ett uppror genom att utropa sig själv till kejsare i norra Kina. Till en början går det bra för upprorsmännen och den verkligen kejsaren tvingas alltså fly från huvudstaden, när upprorsmännen intar den. Året därpå blir An Lushan emellertid mördad och därefter går upproret sämre. Det krossas slutligen 763, men leder till att Tangdynastin blir kraftigt försvagad.</li>
<li>939 – Sedan Leo VII har avlidit dagen innan väljs Stefan VIII till påve.[1] Under sitt korta pontifikat på drygt tre år står han under Roms furste Alberik II av Spoleto och kan därför inte uträtta så mycket. Han hinner dock med att med hot om bannlysning tvinga den italienska adeln att svära trohet till den frankiske kungen Ludvig från andra sidan havet.</li>
<li>1223 – Vid Filip II Augusts död efterträds han som kung av Frankrike av sin son Ludvig VIII. Faderns regering har varit lång (43 år), medan Ludvigs blir kortvarig (han dör redan 1226) och han hinner därför inte uträtta så mycket av vikt som regent.</li>
<li>1683 – En osmansk styrka på 140&#160;000 anländer till den österrikiska huvudstaden Wien och inleder en belägring av staden under det pågående Stora turkiska kriget. Osmanerna belägrar staden i två månader, innan österrikarna lyckas häva den och driva dem tillbaka genom ett fältslag i mitten av september. Detta blir osmanernas längsta framryckning i Europa någonsin, men under resten av kriget förlorar de mer och mer mark och tvingas vid fredsslutet 1699 avstå från flera stora landområden.</li>
<li>1789 – Sedan den franske finansministern Jacques Necker har blivit avskedad av kung Ludvig XVI den 11 juli och politikern Camille Desmoulins därför den 12 har uppmanat Paris befolkning att ta till vapen inleds ett uppror i staden denna dag genom att en folkmassa stormar det kungliga fängelset Bastiljen. Även om antalet fångar som fritas är litet (denna dag sitter endast sju fångar i Bastiljen) får stormningen starkt symbolvärde, eftersom fängelset är en symbol för kungligt förtryck. Detta blir inledningen på den franska revolutionen, under vilken den franska kungamakten och det gamla privilegiesamhället störtas. Revolutionen pågår i flera år och stöper om det franska samhället radikalt, för att sedan följas av flera års krig mellan Frankrike och dess grannar, vars kungliga statsöverhuvuden blir förskräckta över det franska folkets tilltag. Till minne av stormningen firas 14 juli numera som Frankrikes nationaldag.</li>
<li>1808 – Sedan svenskarna i början av maj har inlett sin sommaroffensiv under Finska kriget anfaller 4&#160;700 svenskar, ledda av överste Carl Johan Adlercreutz, en trupp på 4&#160;100 ryssar under kommendör Nikolaj Rajevskijs ledning i slaget vid Lappo. Trots att det svenska målet att innesluta och tillfångata ryssarna misslyckas blir slaget en viktig svensk seger, eftersom sommaroffensiven därmed kan fortsätta utan avbrott och Rajevskij, på grund av nederlaget, blir avskedad och ersatt av Nikolaj Kamenskij.</li>
<li>1865 – Den brittiske bergsbestigaren Edward Whymper bli den förste som bestiger den schweiziska bergstoppen Matterhorn. Toppen räknas som Alpernas mest berömda topp, även om det inte är den högsta (som är Mont Blanc, bestigen redan 1786). Whymper åtföljs av britterna Lord Francis Douglas, Charles Hudson och Douglas Robert Hadow samt fransmannen Michel Croz och schweizarna Peter och Peter Taugwalder (far och son). Douglas, Hudson, Hadow och Croz dör under nedstigningen, men det hela är ändå en mycket prestigeladdad bedrift, då aktiva bestigningsförsök har gjorts på Matterhorn sedan 1857.</li>
<li>1933 – Under den likriktning av Tyskland, som nazisterna har inlett sedan de kom till makten i början av året (den så kallade Gleichschaltung) blir Tyskland denna dag en enpartistat, genom att alla politiska partier utom Hitlers nazistparti blir förbjudna. Detta partiförbud varar fram till andra världskrigets slut 1945, då de allierade segrarmakterna istället upplöser och förbjuder nazistpartiet.</li>
<li>1958 – Den irakiske militären och politikern Abd al-Karim Qasim leder en statskupp, varigenom den irakiska monarkin störtas och den endast 23-årige kung Faisal II blir avsatt och mördad. Dessutom gör man slut på det brittiska inflytandet över irakisk politik. Abd al-Karim Qasim utropar istället Irak till republik och gör sig själv till premiärminister, en post som han innehar tills han själv blir mördad genom en statskupp 1963, där bland andra Saddam Hussein är iblandad.</li>
<li>2006 – Serie A-skandalen inom italiensk fotboll avgörs i den första instansen, genom att klubbarna Juventus, Lazio och Fiorentina flyttas ner till serie B i fotboll. Under maj samma år har det nämligen framkommit att dessa klubbar och AC Milan har påverkat matchresultatet i flera fotbollsmatcher, genom att välja ut domare och linjemän, som är lojala mot klubbarna. Milan blir inte nedflyttade, men får 44 minuspoäng i årets fotbollssäsong och får inleda nästa säsong med 15 minuspoäng. Flera personer inom italienska fotbollsfederationen och domare och klubbledare döms till böter och avstängning från fotbollen. Alla fyra klubbarna överklagar dock domen och ny dom fälls den 25 juli.</li>
</ul>
