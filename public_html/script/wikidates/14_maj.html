<ul>
<li>1572 – Sedan Pius V har avlidit den 1 maj väljs Ugo Boncompagni till påve och tar namnet Gregorius XIII. Under hans tid börjar bland annat den gregorianska kalendern införas i vissa katolska länder (från och med 1582).</li>
<li>1610 – Den franske kungen Henrik IV blir mördad i Paris, då den sinnesförvirrade katolske fanatikern François Ravaillac klockan fyra på morgonen hoppar upp på kungens vagn och dödar honom med två knivhugg. Ravaillac grips omedelbart och avrättas den 27 maj genom hängning, dragning och fyrdelning (en tortyr- och avrättningsmetod reserverad för kungamördare). Samma dag som Henrik blir mördad efterträds han som kung av Frankrike av sin son Ludvig XIII.</li>
<li>1643 – Vid den franske kungen Ludvig XIII:s död (på årsdagen av hans trontillträde 1610) efterträds han som kung av Frankrike av sin fyraårige son Ludvig XIV. Denne kommer att sitta på tronen till sin död 1715 och denna period på 72 år blir den hittills längsta regentperioden i Europas historia. Ludvig blir under sin regeringstid känd som ”Solkungen”.</li>
<li>1796 – Den brittiske läkaren Edward Jenner lyckas utföra världens första vaccination, genom att inympa den för människor ofarliga sjukdomen kokoppor på en pojke vid namn Phipps. Jenner har nämligen upptäckt, att mjölkerskor, som har smittats av sjukdomen av de kor de mjölkar, sedan har blivit immuna mot den mycket farliga sjukdomen smittkoppor och genom att ge en person den ofarliga sjukdomen hoppas Jenner göra personen immun mot den farligare sjukdomen. När han några veckor senare försöker inympa smittkoppor på pojken har experimentet lyckats, då pojken har utvecklat immunitet och inte drabbas av sjukdomen. Vaccination (ett ord Jenner skapar från latinets ord för ko, vacca) börjar inom några år utföras på barn över stora delar av Europa.</li>
<li>1856 – En rättegång inleds mot den brittiske läkaren William Palmer och blir en av 1800-talets mest uppmärksammade. Palmer står anklagad för att ha mördat minst 14 personer genom att förgifta dem med stryknin. Då han befinns skyldig till morden döms han till döden och avrättas genom hängning en månad senare.</li>
<li>1912 – Vid Fredrik VIII:s död efterträds han som kung av Danmark av sin son Kristian X.</li>
<li>1931 – En grupp strejkande arbetare tågar mot Lunde (se bild) utanför Kramfors, för att protestera mot att strejkbrytare har satts in för att ersätta dem och utföra deras arbetsuppgifter. Tillkallad militär försöker stoppa demonstrationståget, men när arbetarna vägrar stanna öppnar militären eld mot dem. Fyra demonstranter och en kvinna bland åskådarna skjuts ihjäl och händelsen, som går till historien som Ådalshändelserna, blir en uppmärksammad nyhet i hela Sverige. Det hela leder till, att en ny lag införs, genom vilken militär förbjuds sättas in mot civilbefolkningen. I framtiden får endast polisen ingripa mot medborgarna.</li>
<li>1940 – Fyra dagar efter det tyska anfallet på västfronten under andra världskriget blir den nederländska hamnstaden Rotterdam utsatt för ett kraftigt bombanfall av det tyska flygvapnet, vilket leder till att Nederländerna dagen därpå kapitulerar till Tyskland, medan landets kungafamilj och regering går i exil till Storbritannien. Ockupationen av Nederländerna varar sedan i fem år, till befrielsen den 5 maj 1945.</li>
<li>1948 – Storbritanniens mandat över Palestina, som har varat sedan 1920, upphör och i samma stund utropar den judiske ledaren David Ben-Gurion området som staten Israel, samtidigt som han blir statens premiärminister.[2] Samma dag förklarar Arabförbundet krig mot den nya staten och anfaller dagen därpå.</li>
<li>1955 – Representanter för åtta kommunistiska stater inom Östblocket (Albanien, Bulgarien, Polen, Rumänien, Sovjetunionen, Tjeckoslovakien, Ungern och Östtyskland) undertecknar i den polska huvudstaden Warszawa ett fördrag, genom vilket länderna bildar en försvarspakt (som kommer att kallas Warszawapakten). Detta är en reaktion från Östblocket mot att de västallierade 1949 har bildat försvarspakten Nato och att Västtyskland den 5 maj har blivit helt självständigt och blivit medlem av den Västeuropeiska unionen.</li>
<li>1981 – Den svenska riksdagen erkänner att teckenspråk är förstaspråk för döva personer i Sverige. Därmed får de samma rättigheter att använda detta språk som andra som talar erkända minoritetsspråk.</li>
</ul>
