<ul>
<li></li>
<li>337 – Sedan Markus har avlidit året innan väljs Julius I till påve.</li>
<li>1658 – Sedan den svenska armén under kung Karl X Gustavs ledning har tågat över isen på det danska sundet Lilla Bält mellan Jylland och Fyn en vecka tidigare, inleder man nu ett liknande tåg över det likaledes isbelagda sundet Stora Bält mellan Fyn och de sydligare öarna, söder om Själland. Tåget pågår till den 12 februari och danskarna förmår därmed inte försvara det danska hjärtlandet kring huvudstaden Köpenhamn. Därmed kan svenskarna två veckor senare tvinga danskarna till den för Danmark hårda freden i Roskilde.</li>
<li>1685 – Vid Karl II:s död efterträds han som kung av England, Skottland och Irland av sin son Jakob II. Redan tre år senare blir denne dock avsatt under den ärorika revolutionen.</li>
<li>1788 – Massachusetts ratificerar den amerikanska konstitutionen och blir därmed den 6:e delstaten som upptas i den amerikanska unionen.[1]</li>
<li>1840 – Storbritannien och det nyzeeländska maorifolkets hövdingar undertecknar det så kallade Waitangifördraget. Enligt detta upprättas brittisk överhöghet över Nya Zeeland och en brittisk guvernör inrättas, samtidigt som maoriernas rättigheter till sina landområden bekräftas och de tilldelas brittiska medborgerliga fri- och rättigheter. Till minne av detta firas dagen numera som Nya Zeelands nationaldag.</li>
<li>1914 – 30&#160;000 svenska bönder från hela landet, som har rest till Stockholm, genomför denna dag ett stort demonstrationståg, som kommer att kallas Bondetåget, till Stockholms slott, för att visa sitt stöd för kung Gustaf V och hans försök att hävda den personliga kungamakten. På borggården håller kungen det så kallade Borggårdstalet (vilket kronprins Gustaf (VI) Adolf läser upp utanför slottet, för dem, som inte får plats på borggården), där kungen framför sin åsikt i den svenska försvarsfrågan och propagerar för ett starkt försvar, tvärtemot statsminister Karl Staaffs och hans regerings politik att nedrusta. Detta utlöser en politisk kris (den så kallade Borggårdskrisen) och trots att 50&#160;000 arbetare två dagar senare genomför en motdemonstration (det så kallade Arbetartåget) till stöd för regeringen tvingas den avgå den 17 februari. Detta blir sista gången den svenske regenten försöker hävda någon politisk makt och därefter accepterar monarkerna parlamentarismen och avstår från att utöva några politiska maktbefogenheter, även om de formellt inte avskaffas förrän 1975, då den nya regeringsformen antas.</li>
<li>1917 – Det första samiska landsmötet hålls i norska Trondheim. Mötet blir en stark manifestation mot myndigheterna i de länder samernas områden är uppdelade mellan och det förtryck, som den samiska befolkningen utsätts för. Även samer från Sverige deltar i detta möte och året därpå hålls det första landsmötet i Sverige, i Östersund. Till minne av Trondheimsmötet firas denna dag sedan 1993 som Samelands nationaldag.</li>
<li>1922 – Sedan Benedictus XV har avlidit den 22 januari väljs Ambrogio Damiano Achille Ratti till påve och tar namnet Pius XI.</li>
<li>1952 – När den brittiske kungen Georg VI dör blir hans dotter Elizabeth II regerande drottning av Storbritannien. Hon innehar posten än idag (2016) och är därmed med sina 64 år på tronen Storbritanniens näst mest långlivade monark (efter drottning Viktoria).</li>
<li>1958 – Ett chartrat flygplan havererar och kraschar på grund av motorproblem strax efter starten från flygplatsen i den västtyska staden München. Ombord på planet finns totalt 44 personer, däribland det engelska fotbollslaget Manchester United FC med klubbledare och tränare, varav 23 omkommer (däribland 8 spelare).</li>
<li>1988 – Det socialkonservativa och nationalistiska svenska politiska partiet Sverigedemokraterna grundas. Partiet ställer upp i det svenska riksdagsvalet redan samma år, men det dröjer till 2010, innan det kommer in i riksdagen.</li>
<li>1990 – Den första hjärt-lung-transplantationen i Sverige genomförs på Sahlgrenska Universitetssjukhuset i Göteborg.</li>
<li>2006 – Det första serietillverkade exemplaret av bilmodellen Cadillac BLS produceras vid Saabs monteringsfabrik i västgötska Trollhättan.</li>
</ul>
