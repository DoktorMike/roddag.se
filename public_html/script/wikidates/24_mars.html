<ul>
<li></li>
<li>1603 – När Elisabet I dör utan arvingar efterträds hon som regerande drottning av England och Irland av sin kusin Maria Stuarts son Jakob VI, som sedan 1567 är kung av Skottland och nu alltså även blir kung av England och Irland med regentnamnet Jakob I. Därmed förenas England och Skottland i en personalunion, som ett århundrade senare (1707) ersätts av en realunion, då de båda länderna går samman och bildar kungariket Storbritannien.</li>
<li>1715 – Den hessiske arvprinsen Fredrik och den svenske kungen Karl XII:s syster Ulrika Eleonora vigs i Stockholm. Fredrik har förhandlat om giftermål sedan 1710 och bröllopet kommer till sedan både Karl XII och Ulrika Eleonora har gett sitt samtycke. När Ulrika Eleonora efter Karl XII:s död 1718 utropar sig till regerande drottning av Sverige kan hon 1720 överlåta regeringsmakten till Fredrik, som då blir kung av Sverige.</li>
<li>1720 – Sedan hans hustru Ulrika Eleonora har abdikerat den 29 februari väljs Fredrik av Hessen-Kassel denna dag av ständerna till kung av Sverige, med regentnamnet Fredrik I. Han kommer att inneha posten i 31 år, men får inte särskilt mycket att säga till om, då Sveriges frihetstida statsskick kraftigt begränsar monarkens makt.</li>
<li>1882 – Den tyske läkaren och bakteriologen Robert Koch utger avhandlingen Beiträge zur Ätiologie der Tuberkolose, i vilken han beskriver mykobakterien tuberculosis och framlägger bevis för att denna orsakar lungsjukdomen tuberkulos.</li>
<li>1976 – Generalen Jorge Videla leder en statskupp i Argentina, genom vilken den sittande presidenten Isabel Perón blir avsatt. Den period på sju år (fram till 1983), då militärdiktatur råder i landet, går till historien som det smutsiga kriget.</li>
<li>1989 – Den amerikanska oljetankern Exxon Valdez går på grund i sundet Prince William Sound i Alaska, varvid cirka 42&#160;000 kubikmeter råolja läcker ut i havet i ett av de allvarligaste oljeutsläppen någonsin. Man lyckas endast ta upp 5&#160;procent av oljan ur havet under saneringsarbetet, vilket kommer att pågå under flera år.</li>
<li>1997 – 39 medlemmar av den amerikanska domedagssekten Heaven's Gate inleder ett kollektivt självmord i San Diego i Kalifornien, vilket pågår under tre dagar (fram till 26 mars), under vilka medlemmarna dricker en rituell citrusdryck (som bland annat innehåller gift), för att ”rena sina kroppar”, i tron att det från kometen Hale–Bopp, som just då passerar jorden, ska komma ett rymdskepp, som ska föra dem till himlen.</li>
<li>1999 – Försvarsalliansen Nato inleder ett två och ett halvt månader långt bombanfall mot Jugoslavien, sedan den jugoslaviske presidenten Slobodan Milošević har vägrat godkänna det så kallade Rambouilleavtalet, som är en fredsplan för den jugoslaviska Kosovoprovinsen. Detta blir första gången i Natos historia, som organisationen anfaller ett självständigt land.</li>
<li>2015 – Ett Germanwingsplan på väg från Barcelona till Düsseldorf kraschar i franska alperna med 150 personer ombord. Se vidare Germanwings Flight 9525.</li>
</ul>
