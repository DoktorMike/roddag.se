<ul>
<li></li>
<li>1266 – Den neapolitanske kungen Karl I:s trupper besegrar den sicilianske kungen Manfreds styrkor i slaget vid Benevento. Då Manfred stupar i slaget kan Karl sedan utan problem erövra kungariket Sicilien.</li>
<li>1577 – Förre svenske kungen Erik XIV, som sedan sin avsättning 1568 har hållits i fängsligt förvar på olika borgar i Sverige och senast på Örbyhus slott, avlider efter svåra magplågor. Enligt traditionen ska han på sin halvbror Johan III:s order ha blivit förgiftad genom att bli serverad ärtsoppa med arsenik. Genom dödsfallet är kung Johan i alla fall av med hotet att hans bror ska bli fritagen och återta kronan.</li>
<li>1658 – Sverige och Danmark sluter freden i Roskilde,[1] vilket avslutar Karl X Gustavs första danska krig. Det blir för Danmarks del en av de hårdaste frederna någonsin, då landet tvingas avträda Skåne, Blekinge, Bohuslän och Halland samt Bornholm och Trondheims län och det svenska stormaktsväldet står därmed på sin höjdpunkt. Redan samma sommar utbryter dock ett nytt svensk-danskt krig, vilket 1660 leder till att Sverige tvingas återlämna Bornholm och Trondheims län till Danmark.</li>
<li>1719 – Den svenske kungen Karl XII, som stupade i Halden i Norge året innan, begravs i Riddarholmskyrkan, sedan han har legat på lit de parade på Karlbergs slott i en månad.</li>
<li>1797 – Den brittiska riksbanken Bank of England utger de första ett- och tvåpundssedlarna, vilka blir de lägsta sedelvalörerna för det brittiska pundet (pundsedlar har utgivits sedan slutet av 1600-talet, men endast för högre valörer). Dessa avskaffas 1988 och sedan dess finns ett och två pund endast som mynt.</li>
<li>1815 – När den franske kejsaren Napoleon I avsattes året innan blev han av sina besegrare landsförvisad till den lilla medelhavsön Elba. Denna dag lyckas han fly därifrån och landstiger två dagar senare på Frankrikes sydkust. I slutet av mars är han i Paris och utropar sig på nytt till Frankrikes kejsare.</li>
<li>1935</li>
<li></li>
<li>Hitler beordrar Herman Göring att återskapa det tyska flygvapnet, i strid med Versaillesfredens bestämmelser, som förbjuder Tyskland att ha ett flygvapen. Det kommer dock inga protester eller sanktioner från vare sig Storbritannien, Frankrike eller Nationernas förbund.</li>
<li>Den skotske fysikern Robert Watson-Watt presenterar en uppfinning där elektromagnetiska vågor reflekteras från fasta föremål och åstadkommer ett eko, som kan visas på en bildskärm – vilken sedermera får namnet radar.</li>
</ul>
