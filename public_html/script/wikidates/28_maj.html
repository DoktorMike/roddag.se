<ul>
<li>585 f.Kr. – Medan kung Alyattes II av Lydien bekämpar den mediske kungen Kyaxares i slaget vid Halys inträffar en solförmörkelse (som filosofen Thales från Miletos har förutstpått). Den leder till att de stridande avbryter slaget och ingår vapenvila och att slaget även blir känt som Solförmörkelseslaget. Eftersom man astronomiskt än idag kan räkna ut att solförmörkelsen inträffade detta datum blir denna dag ett så kallat kardinaldatum, utifrån vilket man idag kan beräkna tidpunkt för andra händelser vid samma tid (till exempel utifrån uppgifter om att de inträffade ”si och så länge efter solförmörkelsen”).</li>
<li>640 – Efter att påvestolen har stått tom i ett och ett halvt år väljs Severinus till påve. Han avlider dock redan två månader senare och efterträds då av Johannes IV.</li>
<li>1588 – Under ledning av hertig Alonso av Medina Sidonia avseglar den så kallade spanska armadan från Lissabon. Armadan, som består av 151 fartyg, är den dittills största i världshistorien och syftet är att invadera England och avsätta drottning Elisabet I, för att göra slut på den engelska inblandningen i Spanska Nederländerna och de engelska kaperierna av spanska fartyg på Atlanten.</li>
<li>1810 – Under bevistandet av exercis på Kvidinge hed i Skåne drabbas den nyvalde svenske kronprinsen Karl August av slaganfall, faller av sin häst, och avlider. Mycket snart börjar det dock cirkulera rykten om att riksmarskalken Axel von Fersen ska ha förgiftat honom, för att försöka bereda plats åt den avsatte Gustav IV Adolfs son Gustav i den svenska tronföljden. Detta leder till att riksmarskalken blir lynchad till döds under Karl Augusts begravning i Stockholm den 20 juni och att man tvingas inkalla en riksdag i Örebro, för att välja en ny svensk kronprins. I augusti väljs därmed den franske marskalken Jean Bernadotte till ny kronprins.</li>
<li>1937 – Golden Gate-bron i San Francisco på amerikanska västkusten invigs. Bron, som korsar Golden Gate-sundet har tagit fyra år att bygga och är med sina 2&#160;150 meter världens längsta hängbro, vilket den förblir till 1964. Än idag är den ett av San Franciscos mest kända landmärken.</li>
<li>1945 – Den amerikanske politikern och propagandisten William Joyce blir tillfångatagen av brittiska trupper i Flensburg i Tyskland. Han har under andra världskriget under pseudonymen Lord Haw-Haw sänt propagandaradio till Storbritannien från Tyskland och blir därmed ställd inför rätta för förräderi. Han döms sedermera till döden och avrättas den 3 januari 1946, men domen blir kontroversiell, eftersom det ifrågasätts om en stat har rätt att döma någon med medborgarskap i ett annat land för förräderi.</li>
<li>1961 – Den brittiske juristen Peter Benenson publicerar artikeln ”The Forgotten Prisoners” i nyhetstidningen The Observer, där han tar upp ett fall med två portugisiska studenter, som har blivit fängslade efter att ha skålat för friheten. Artikeln får stor respons från läsare, som börjar granska övergrepp mot de mänskliga rättigheterna på flera håll i världen och leder till att organisationen Amnesty International grundas senare samma år, vilken än idag arbetar för befriandet av politiska fångar.</li>
<li>1987 – Västtyske Mathias Rust landar med ett litet Cessnaflygplan på en bro nära Röda torget i Moskva, dit han har flugit samma dag från Helsingfors. Han har lyckats flyga till hjärtat av den sovjetiska supermakten genom att kringgå det eftersatta sovjetiska flygförsvaret, men vad han vill uppnå med flygningen är oklart. När han landar arresteras han av KGB och får sitta ett och ett halvt år i sovjetiskt fängelse. Sovjetledaren Michail Gorbatjov använder händelsen till att rensa ut personer han vill göra sig av mig inom försvars- och flygministerierna och ersätta dem med personer som är mer välvilligt inställda till hans reformpolitik med glasnost och perestrojka.</li>
<li>1999 – Efter att de tre rånarna Tony Olsson, Andreas Axelsson och Jackie Arklöv har rånat Östgöta Enskilda Bank i Kisa flyr de mot Österbymo. Polisen tar upp jakten och vid Lillsjön i Malexander utbryter skottlossning mellan rånarna och de båda poliserna Olov Borén och Robert Karlström. Så småningom bryts radiokontakten med polisledningen och de båda poliserna hittas senare ihjälskjutna på platsen. Rånarna grips så småningom och ställs samma höst inför rätta vid Linköpings tingsrätt. De döms 2000 till livstids fängelse för rån och mord, både i tingsrätten och hovrätten (högsta domstolen beviljar inte prövningstillstånd), men domen blir kontroversiell, eftersom man inte kan avgöra vem som har hållit i skjutvapnet.</li>
<li>2008 – Det asiatiska bergsriket Nepal blir republik, efter att ha varit monarki i 240 år, sedan landet grundades 1768.[1] Beslutet om statskicksbytet har fattats redan den 23 december året innan, efter folkliga protester mot kung Gyanendra redan 2006. I samband med införandet av republiken avskaffas också hinduismen som statsreligion.</li>
</ul>
