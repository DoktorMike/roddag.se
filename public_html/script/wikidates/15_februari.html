<ul>
<li>399 f.Kr. – Den grekiske filosofen Sokrates döms av atenska myndigheter till döden, för gudlöshet och fördärvande av ungdomen. Han vägrar gå i exil och tvingas därför ända sitt liv genom att dricka odört.</li>
<li>1145 – Sedan Lucius II har avlidit samma dag väljs Bernardo Pignatelli till påve och tar namnet Eugenius III.</li>
<li>1362 – Den norske kungen Håkan Magnusson väljs till kung av Sverige i opposition mot sin far Magnus Eriksson, vilket är första gången källorna omnämner att representanter från den östra rikshalvan (Finland) deltar i ett svenskt kungaval. Senare under året ingår de båda dock en förlikning och kommer överens om att gemensamt styra Sverige som samregenter.</li>
<li>1364 – Kung Magnus Erikssons svåger Albrekt av Mecklenburg, som hösten innan har inkallats av svenska stormän, för att avsätta Magnus, väljs till kung av Sverige vid Mora stenar, varvid både Magnus och hans son Håkan förklaras avsatta som svenska regenter. De vägrar dock erkänna avsättningen och trots att de lider ett avgörande nederlag mot Albrekts trupper året därpå kommer kriget mellan de båda partierna pågå i många år, innan Magnus och Håkan erkänner sig besegrade och drar sig tillbaka till Norge.</li>
<li>1775 – Sedan Clemens XIV har avlidit året innan väljs Giovanni Angelico Braschi till påve och tar namnet Pius VI.</li>
<li>1891 – Den svenska Allmänna Idrottsklubben (AIK) grundas av några ungdomar på Biblioteksgatan 8 i Stockholm och ordförande blir initiativtagaren Isidor Behrens. Namnet antas, för att man har tänkt ägna sig åt alla möjliga olika sorters idrotter, till skillnad från de flesta andra idrottsklubbar, som bildas vid denna tid, som oftast är inriktade på en enda idrottsgren. 2016 är den Nordens största idrottsförening med över 16&#160;000 medlemmar.</li>
<li>1899 – Den ryske tsaren Nikolaj II utfärdar det så kallade Februarimanifestet, vilket inleder en aktiv förryskningspolitik av det autonoma ryska storfurstendömet Finland. Manifestet anger, att rikslagarna (finländska rikslagar, som kan beröra hela Rysslands intressen) inte längre ska stiftas gemensamt av tsaren och den finländska lantdagen, utan att tsaren ensam ska ha beslutanderätt och lantdagen endast yttranderätt i dessa ärenden. Efter flera protester, bland annat den stora deputationen i mars samma år, utfärdar tsaren 1905 det så kallade Novembermanifestet, som upphäver Februarimanifestet och bekräftar rikslagarna.</li>
<li>1948 – Det första stock car-loppet i organisationen NASCAR:s regi hålls i Daytona Beach i den amerikanska delstaten Florida. Tävlingen hålls endast två månader efter att organisationen har grundats (på samma ort).</li>
<li>1965 – Kanada antar sin nuvarande flagga med ett rött lönnlöv på ett vitt fält, omgivet av två röda fält (). Den ersätter därmed den tidigare Canadian Red Ensign, en röd flagga med den brittiska infälld i övre vänstra hörnet och Kanadas riksvapen till höger (), som har varit i bruk i denna form sedan 1957, men i olika varianter sedan 1868.</li>
<li>1978 – Rhodesias premiärminister Ian Smith går med på att tillåta en övergång till färgat majoritetsstyre i landet. Han kvarstår som premiärminister till den 30 juni 1979, då han avgår och efterträds av den färgade nationalistledaren Abel Muzorewa.</li>
<li>1982 – Den kanadensiska oljeplattformen Ocean Ranger, som står 267 kilometer utanför New Foundlands kust, kantrar av en jättevåg, som bland annat slår in i kontrollrummet och slår ut det datorstyrda kontrollsystemet för ballasttankarna, varvid samtliga 84 arbetare på plattformen omkommer.</li>
<li>1989 – Sovjetunionen tillkännager officiellt att alla sovjetiska trupper har lämnat Afghanistan, lite mer än nio år efter att den sovjetiska invasionen av landet inleddes (24 december 1979).</li>
<li>1990 – Den svenska socialdemokratiska regeringen lämnar in sin avskedsansökan, efter att dess förslag om lönestopp har fallit i riksdagen. Då det inte finns underlag för någon borgerlig regeringsbildning kan statsminister Ingvar Carlsson bilda ny regering den 27 februari, där samtliga ministrar från den gamla regeringen återkommer, utom finansminister Kjell-Olof Feldt, som har blivit starkt kritiserad för sitt ekonomiska åtstramningspaket och därför tvingas avgå den 16 februari. Carlssons nya regering sitter sedan fram till hösten 1991, då de borgerliga vinner årets riksdagsval och Carl Bildt kan bilda den första borgerliga regeringen i Sverige sedan 1982.</li>
<li>2003</li>
<li>Miljontals människor världen över demonstrerar mot USA:s och Storbritanniens planer på att invadera Irak. Trots detta inleder de båda förstnämnda ett krig mot det senare den 20 mars samma år.</li>
<li>Då cirka 500 skridskoåkare befinner sig på långfärd vid Askö i Stockholms skärgård börjar isen spricka och ungefär 200 av dem hamnar på olika isflak. De flesta av dem lyckas ta sig i land, men efter att man har ringt SOS Alarm tar det en svävare från sjöräddningen omkring två timmar att rädda 36 av dem, som sitter fast på flaken.</li>
</ul>
