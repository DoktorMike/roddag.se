<ul>
<li>1500 – Med en styrka på 10&#160;000 man inleder Kalmarunionens kung Hans ett fälttåg mot den tyska bonderepubliken Ditmarsken i syfte att kuva och inlemma den i hertigdömet Holstein. Till en början går fälttåget mycket lätt och utan motstånd, men en knapp vecka senare lider den dansk-holsteinska hären ett stort nederlag mot de ditmarskiska bönderna i slaget vid Hemmingstedt.</li>
<li>1659 – Under det pågående kriget mellan Sverige och Danmark har svenskarna under kung Karl X Gustavs befäl belägrat den danska huvudstaden Köpenhamn sedan 11 augusti året innan. Natten till denna dag inleder svenskarna en stormning av staden, vilken dock misslyckas, då nästan hela Köpenhamns befolkning deltar i dess försvar. Med detta misslyckande tvingas svenskarna också ge upp krigsmålet att utplåna Danmark som självständig stat.</li>
<li>1700 – En polsk-sachsisk här går utan föregående krigsförklaring över den svenska gränsen i södra Livland och börjar belägra Riga. Därmed inleds det stora nordiska kriget som kommer att vara till 1721 och göra slut på den svenska stormaktstiden.</li>
<li>1858 – Den 14-åriga franska flickan Bernadette Soubirous får sin första uppenbarelse av jungfru Maria i Massabielle-grottan nära den sydfranska staden Lourdes. Då hon får ytterligare sjutton uppenbarelser i grottan under året blir den snart en katolsk pilgrimsort. Föreställningen att vattnet i den källa, som finns i grottan, har mirakulösa egenskaper sanktioneras inte av romersk-katolska kyrkan.</li>
<li>1929 – Påven Pius XI och den italienske konseljpresidenten Benito Mussolini undertecknar Lateranfördraget, vilket innebär att Italien erkänner enklaven Vatikanstaten i Rom som självständig.[1] Med sina 0,44 kvadratkilometer blir den världens minsta suveräna stat och därmed lyder den romersk-katolska kyrkans överhuvud påven inte längre under Italien.</li>
<li>1941 – Den tyske generalöversten Erwin Rommel anländer till den libyska staden Tripoli för att ta över befälet över de tyska trupperna i Nordafrika. Han blir sedermera känd som ”Ökenräven” och leder under året de tyska trupperna mot britterna nästan hela vägen till Suezkanalen, innan britterna slår tillbaka dem.</li>
<li>1970 – Japan sänder upp sin första satellit i omloppsbana runt jorden och blir därmed det fjärde landet i världen (efter Sovjetunionen, USA och Frankrike) som skjuter upp en satellit.</li>
<li>1972 – Det geografiskt tvådelade emiratet Ras al-Khaimah inträder i Förenade arabemiraten.[2] Detta sker året efter att de sex övriga emiraten i landet har gått samman och bildat den nya staten, efter självständigheten från Storbritannien.</li>
<li>1978 – Den kommunistiska regimen i Kina tillåter litteratur av den antike grekiske filosofen Aristoteles, den engelske 1500-talspjäsförfattaren William Shakespeare och den brittiske 1800-talsförfattaren Charles Dickens att spridas i landet.</li>
<li>1990 – Ledaren för de färgade sydafrikanernas parti African National Congress (ANC) Nelson Mandela blir frisläppt efter att ha suttit i fängelse sedan 1962 på ön Robben Island utanför Johannesburg. Frigivningen sker 9 dagar efter att president F.W. de Klerk har meddelat att det dittills förbjudna ANC ska legaliseras.</li>
<li>2007 – Den svenska skidåkaren Anja Pärson vinner störtloppstävlingen under årets skid-VM i Åre i Jämtland. Detta blir hennes tredje guldmedalj på tre dagar, vilket gör att hon senare under året belönas med Svenska Dagbladets guldmedalj.</li>
<li>2011</li>
<li>Den egyptiske presidenten Hosni Mubarak, som har styrt landet sedan 1981, abdikerar efter omfattande protester mot honom och landets regim och landets högsta militärledning tar över styret till nästa presidentval. Den 13 april häktas Mubarak anklagad för korruption och brott mot mänskliga rättigheter.</li>
<li>Den amerikanska artisten Lady Gaga slår rekord på mediaspelaren Itunes genom att hamna på första platsen på den amerikanska listan på endast tre timmar (tidigare rekord var fem timmar).</li>
</ul>
