<ul>
<li>753 f.Kr. – Enligt legenden grundas staden Rom denna dag av tvillingbröderna Romulus och Remus. Staden får sitt namn efter Romulus, som också blir dess förste kung. Det romerska kungariket varar fram till 509 f.Kr., då Rom istället blir republik. När riket vid Kristi födelse blir kejsardöme är det Medelhavets ledande stormakt och omfattar så småningom allt land runt hela Medelhavet.</li>
<li>1509 – Vid Henrik VII:s död efterträds han som kung av England och herre över Irland av sin son Henrik VIII.</li>
<li>1526 – Den turkmongoliske härföraren Babur leder en armé på 13–15&#160;000 moguler till seger över Delhisultanatets styrkor på 30–40&#160;000 soldater, ledda av Ibrahim Lodhi (som stupar i slaget), i slaget vid Panipat. Mogulernas seger leder till att de kan annektera Delhisultanatet och grunda Mogulriket.</li>
<li>1612 – Den svenske kungen Karl IX begravs i Strängnäs domkyrka, ett halvår efter sin död. Hans son och efterträdare Gustav II Adolf var vid trontillträdet den 30 oktober året innan endast 16 år, men blev myndigförklarad den 26 december samma år.</li>
<li>1703 – En svensk styrka på 3&#160;000 man, ledd av Karl XII, besegrar en sachsisk här på 3&#160;500 man, ledd av Adam Heinrich von Steinau, i slaget vid Pułtusk. De svenska förlusterna uppgår till omkring 70 stupade, medan de sachsiska uppgår till 200 döda och 800 sårade.</li>
<li>1734 – Den danske bonden Jerk Lassen hittar ett guldhorn från järnåldern, när han håller på att gräva vid Gallehus, norr om Møgeltønder på Sønderjylland. Ett liknande horn har funnits i närheten nära ett sekel tidigare (1639) och de kommer därmed att kallas Gallehushornen. De räknas som danska nationalklenoder, men blir 1802 stulna och nersmälta av en guldsmed. Efter andra världskriget lyckas man, utefter avteckningar av hornen, gjuta två kopior, som numera är utställda på Nationalmuseet i Köpenhamn.</li>
<li>1849 – Hedemora i Dalarna drabbas under natten till den 22 april av en stadsbrand, där 33 gårdar brinner ner. Detta leder till att man beslutar att i staden inrätta ett ”spruthus”, men det dröjer nästan 20 år (till 1868) innan Hedemora får en riktig brandkår.</li>
<li>1918 – Den tyske stridsflygaren Manfred von Richthofen, som efter sina stora framgångar i första världskrigets luftstrider och sitt rödmålade flygplan har blivit känd som Röde baronen, blir nedskjuten och dödad i en luftstrid mot brittiskt flyg. Kaptenen Arthur ”Roy” Brown tar åt sig äran av att ha skjutit ner britternas nemesis och får som belöning ett Victoriakors, ett eget flygplan och 5&#160;000 pund, men numera anser historikerna, att det troligtvis var australiern Cedric Popkin som från marken sköt ner Richthofen.</li>
<li>1960 – Brasiliens nya huvudstad Brasília invigs efter en byggtid på 3,5 år. Redan i slutet av 1800-talet har man haft planer på att ersätta den befintliga huvudstaden Rio de Janeiro med en ny inåt landet, men det är först i slutet av 1950-talet, som byggplanerna har fått konkret form.</li>
<li>1967 – En grupp överstar, ledda av Georgios Papadopoulos, genomför en statskupp i Grekland, genom vilken de tar makten i landet och senare samma år tvingar kung Konstantin II med familj i landsflykt. Överstarnas junta gör Grekland till diktatur, som varar till sommaren 1974, då den störtas efter en misslyckad statskupp på Cypern.</li>
<li>1990 – Utrikesministrarna i Europeiska gemenskapernas tolv medlemsstater riktar en gemensam vädjan till Sovjetunionen att den sovjetiska ekonomiska blockaden mot Litauen ska upphöra. Sovjet har infört blockade sedan Litauen den 11 mars har utropat sin självständighet från Sovjetunionen, men det dröjer till den 6 september 1991, då Sovjet erkänner Litauens självständighet, innan blockaden upphör.</li>
</ul>
