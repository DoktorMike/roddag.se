<ul>
<li>1604 – De fem ursprungliga krutkonspiratörerna (Robert Catesby, John Wright, Thomas Wintour, Thomas Percy och Guy Fawkes) lägger grunden för konspirationen på värdshuset Duck and Drake i London.</li>
<li>1867 – Storbritanniens drottning Viktoria lägger grundstenen till konserthallen Royal Albert Hall i London, efter att hon har skrivit under bygglovet i april. Hallen är uppkallad efter hennes gemål prins Albert, som är initiativtagare till bygget, men aldrig får uppleva byggandet, eftersom han har avlidit redan 1861. Efter fyra års byggtid invigs hallen den 29 mars 1871.</li>
<li>1873 – De båda till USA invandrade skräddarna Levi Strauss och Jacob Davis får patent på jeans med kopparnitar. Strauss klädesföretag har då funnits i 20 år, men det är genom de nitade arbetsbyxorna, som försäljningen börjar ta fart.</li>
<li>1875 – Representanter för 17 olika stater undertecknar i Paris den så kallade meterkonventionen, genom vilken grundas ett institut, som ska arbeta för att internationellt standardisera måttenheter och stärka metersystemet och dess utbredning i världen.</li>
<li>1883 – Den indonesiska vulkanen Krakataus nordligaste kägla Perbautan börjar pysa ut ånga. Det blir dock under de kommande dagarna endast ång- och askutsläpp, innan vulkanens aktivitet avstannar i slutet av maj. Den 16 juni börjar vulkanen bli aktiv igen och får ett kraftigt utbrott.</li>
<li>1902 – Kuba blir självständigt från USA.[1] Landet har varit i amerikanska händer sedan det spansk-amerikanska kriget 1898 och även om det nu formellt blir självständigt sker det på villkor, att USA fortsatt ska ha vittgående rättigheter att blanda sig i Kubas politik eller att intervenera militärt på ön. Detta upphör inte förrän kommunisterna under Fidel Castro tar makten i landet 1959.</li>
<li>1927 – Den amerikanske flygaren Charles Lindbergh inleder en flygning med sitt flygplan Spirit of St. Louis från Long Island utanför New York och blir därmed den förste i världen, som lyckas flyga ensam över Atlanten utan mellanlandningar. Han landar i den franska huvudstaden Paris dagen därpå, efter att ha suttit bakom spakarna i 33,5 timmar. Samma dag 1932 startar Amelia Earhart sitt plan från Harbour Grace i Newfoundland och landar på Irland dagen därpå. Hon blir därmed, på femårsdagen av Lindberghs bragd, den första kvinna, som utför mästerstycket.</li>
<li>1934 – Jemen avträder formellt provinserna Najran, 'Asir och Jizan till Saudiarabien[2] genom fördraget i Taif. Detta fördrag avslutar det krig mellan länderna, som har varat sedan februari samma år och som har handlat om dessa provinser, då båda länderna sedan 1920-talet har hävdat rätten till dem. Genom fördraget regleras gränsen mellan länderna och det gäller än idag (2016).</li>
<li>1941 – Tyska fallskärmstrupper inleder en invasion av den grekiska ön Kreta, för att förhindra att britterna använder ön som bas. Operationen, som går under namnet Operation Mercurius, pågår till den 1 juni, då de grekiska och brittiska trupperna på ön är besegrade.</li>
<li>1956 – USA genomför den andra bombprovsprängningen under programmet Operation Redwing, genom att man släpper världens första vätebomb över Bikiniatollen i Stilla havet. Provsprängningarna vid denna atoll har pågått sedan 1946 och har gett upphov till att en tvådelad baddräkt har kommit att kallas bikini.</li>
<li>1987 – Den svenska fotbollsklubben IFK Göteborg spelar 1 lika mot skotska Dundee United FC i finalen på Tannadice Park i Dundee. Eftersom IFK Göteborg har besegrat Dundee United FC med 1–0 på Ullevi i Göteborg några dagar tidigare blir slutresultatet därmed 2–1 till IFK Göteborg, som därmed för andra gången vinner den europeiska fotbollstävlingen Uefacupen. IFK:s segrar i tävlingen (1982 och 1987) är enda gången ett svenskt lag har vunnit cupen.</li>
<li>2002 – 26 år efter den indonesiska invasionen av halvön Östtimor tvingas Indonesien, efter internationella påtryckningar, erkänna Östtimors självständighet. 1999 hölls en folkomröstning om områdets självständighet, men Indonesien har fram till denna dag vägrat erkänna omröstningens resultat, där 78,5&#160;procent har röstat för självständighet. Den 27 september samma år blir Östtimor medlem i Förenta nationerna.</li>
<li>2006 – Finland vinner årets upplaga av Eurovision Song Contest, då heavy metalgruppen Lordi får 292 poäng med låten ”Hard Rock Hallelujah”, med 44 poängs marginal till tvåan Ryssland. Detta blir Finlands första seger i tävlingen någonsin, trots att landet har deltagit sedan 1961.</li>
</ul>
