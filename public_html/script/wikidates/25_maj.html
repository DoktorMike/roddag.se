<ul>
<li></li>
<li>1521 – Den tyska riksdagen i Worms avslutas, efter att under kejsar Karl V:s ledning ha pågått sedan 28 januari. Riksdagen har behandlat flera frågor, men blir mest känd för att den avslutas med det så kallade fördraget i Worms, där kejsaren utfärdar förbud mot att på något sätt hjälpa reformatorn Martin Luther och stämplar honom som kättare. Dessutom ska han infångas så snart som möjligt. På grund av det folkliga stödet för Luther i Tyskland kommer fördraget dock aldrig att träda i kraft.</li>
<li>1659 – Efter påtryckningar från det engelska parlamentet tvingas den svage Richard Cromwell abdikera som lordprotektor över det engelska samväldet, bara ett drygt halvår efter att han har efterträtt sin far Oliver Cromwell på posten. England, Skottland och Irland kommer därmed att stå utan regent, men ett år senare återupprättas de tre kungarikena under den så kallade restaurationen, då Karl II blir deras kung. På grund av sina skulder flyr Richard Cromwell snart utomlands och lever på kontinenten i 20 år, innan han återvänder till England och sedan lever där i obemärkthet till sin död 1712.</li>
<li>1768 – Den brittiske kaptenen James Cook avseglar från Plymouth med fartyget HMS&#160;Endeavour på den första av tre utforskningsresor till Stilla havet. Under resan, som tar tre år, seglar man utmed den australiska kusten och runt de nyzeeländska öarna, innan man far vidare österut över Stilla havet. När expeditionen återvänder till Storbritannien 1771 blir Cook av kung Georg III utnämnd till kommendörkapten.</li>
<li>1798 – Dagen efter att ett uppror mot det brittiska styret på Irland har utbrutit låter britterna avrätta totalt 74 personer genom de så kallade massakrerna i Carnew och Dunlavin Green, samtidigt som de besegrar irländarna i slaget vid Carlow. Upproret, som stöds av Frankrike, pågår i huvudsak fram till slutet av juni, men är inte helt krossat förrän i mitten av oktober. Efter detta dröjer det till Påskupproret 1916, innan irländarna på nytt reser sig mot britterna.</li>
<li>1935 – Under de friidrottstävlingar som hålls i Ann Arbor i Michigan lyckas Jesse Owens tangera världsrekordet på 9,4 sekunder i 100-yardsloppet och slå rekorden i längdhopp (8,13 meter), 220-yardslöpningen (20,3 sekunder) och 220-yarshäcklöpningen (22,6 sekunder) inom loppet av 45 minuter. Detta blir Owens största sportbragd någonsin, då längdhoppsrekordet står sig i 25 år och häcklöpningsrekordet blir första gången någon lyckas springa distansen på mindre än 23 sekunder.</li>
<li>1977 – Den amerikanska filmen Stjärnornas krig, regisserad av George Lucas, har urpremiär i USA (den svenska premiären kommer 16 december samma år). Den får två uppföljare (Rymdimperiet slår tillbaka 1980 och Jedins återkomst 1983) och när Lucas 1999 inleder projektet att göra ytterligare tre delar i serien (som utspelar sig före de gamla filmerna) har den redan uppnått kultstatus.</li>
<li>1992 – Jay Leno tar över programledarskapet för den klassiska amerikanska pratshowen The Tonight Show på tv-kanalen NBC, sedan den förre programledaren Johnny Carson tidigare under året har gått i pension efter 30 år på posten. David Letterman, som sedan 1982 har varit programledare för Late Night with David Letterman, har hoppats på att få ta över The Tonight Show, men när han nu går miste om detta väljer han året därpå att flytta till den konkurrerande tv-kanalen CBS, där han istället blir programledare för The Late Show with David Letterman, varvid Conan O'Brien tar över Late Night, som då byter namn till Late Night with Conan O'Brien.</li>
</ul>
