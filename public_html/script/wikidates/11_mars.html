<ul>
<li>251 – Sedan Fabianus har avlidit året innan väljs Cornelius till påve (denna dag, 6 eller 13 mars).</li>
<li>1555 – En trupp på 560 svenskar, under befäl av Jöns Månsson Ulfsparre, besegrar en rysk styrka på 12&#160;000 man, ledd av Ivan Bibikoff (som stupar i striden), i slaget vid Kivinebb under det pågående stora ryska kriget. Svenskarna segrar trots sin stora numerära underlägsenhet, tack vare att vintern är ovanligt sträng och att de har skidor, vilket ökar deras rörlighet.</li>
<li>1811 – Sedan en fransk styrka på 7&#160;000 man har besegrat en spansk här på 12&#160;000 i slaget vid Gebora den 19 februari lyckas fransmännen nu erövra den intilliggande västspanska staden Badajoz i Extremadura under det spanska självständighetskriget.</li>
<li>1851 - Premiärföreställningen av operan Rigoletto äger rum.</li>
<li>1894 – Den svenska sportklubben Göteborgs Atlet- och Idrottssällskap (Gais) grundas på Edlunds konditori och café på Storgatan 7 i Göteborg. Vid grundandet har sällskapet sju medlemmar, av vilka Charles Johansson blir dess förste ordförande. Syftet är att man ska anordna övningar och tävlingar i ”allmän idrott, brottning och viktlyftning” och det dröjer till 1897, innan fotboll tas upp på programmet.[1]</li>
<li>1927 – Svenska Fjällklubben grundas på Restaurang Pagod i Stockholm. Från början består den av en handfull fjällentusiaster i en sluten krets, men har idag (2016) 1&#160;600 medlemmar över hela landet.</li>
<li>1941 – Den amerikanske presidenten Franklin D. Roosevelt undertecknar Lend-Lease-lagen, som därmed träder i kraft som amerikansk lag. Lagen, som har röstats igenom i representanthuset den 9 februari och i senaten en månad senare, innebär att krigsförnödenheter, som tillverkas i USA, kan exporteras till de allierade som lån. Därmed kan USA understödja de allierade staterna under andra världskriget utan att självt behöva bli krigförande part (undertecknandet sker nio månader innan USA blir indraget i kriget genom attacken mot Pearl Harbor).</li>
<li>1975 – Det direktsända amerikanska sketch- och humorprogrammet Saturday Night Live (SNL) har premiär på tv-kanalen NBC som en ersättare för lördagsversionen av The Tonight Show. Med tiden blir programmet inledningen på många aspirerande komikers karriärer.</li>
<li>1981 – Öresundsvarvet i Landskrona varslar 1&#160;807 anställda om uppsägning. När varvet året därpå läggs ner är det Sveriges största enskilda industrinedläggning någonsin.</li>
<li>1990 – Litauen utropar sin självständighet från Sovjetunionen och blir den första av unionens medlemsstater, som gör detta. Det dröjer dock till 6 september året därpå, innan Sovjetledningen erkänner landets självständighet, även om flera andra europeiska länder gör det under 1991.</li>
<li>2004 – 191 personer dödas och 2&#160;050 skadas när en al-Quaida-inspirerad terroristgrupp spränger bomber på tre järnvägsstationer i Spaniens huvudstad Madrid under morgonrusningen. Dådet, som är det värsta i Europas historia, kommer tre dagar innan årets spanska parlamentsval och den sittande regeringens behandling av dådet är en av orsakerna, till att den förlorar valet och det spanska socialistiska arbetarpartiet blir parlamentets största parti.</li>
<li>2006 - Michelle Bachelet installeras som Chiles president.</li>
<li>2011 – En kraftig jordbävning, med en magnitud på cirka 9,0 på momentmagnitudskalan, inträffar utanför Japans östkust och blir den femte kraftigaste i världen sedan 1900. Tillsammans med den efterföljande tsunamin uppstår skador till ett värde av 900&#160;miljarder kronor. Dessutom skadas inte mindre än fyra kärnkraftverk utmed kusten, av vilka kraftverket i Fukushima skadas minst lika svårt som det i Tjernobyl vid dess härdsmälta 1986.</li>
</ul>
