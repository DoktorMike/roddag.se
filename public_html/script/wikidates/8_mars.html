<ul>
<li>1118 – Sedan påven Paschalis II har avlidit den 21 januari och Gelasius II har efterträtt honom tre dagar senare utses Mauritius Burtinus denna dag till motpåve av den tysk-romerske kejsaren Henrik V och tar namnet Gregorius VIII. Burdinus har nämligen blivit bannlyst av Paschalis II, sedan han har närmat sig kejsaren och denne försöker få honom som motvikt till den officielle påven Gelasius II. Redan året därpå förlorar han dock kejsarens beskydd och 1121 blir han avsatt och fängslad av den dåvarande påven Calixtus II. Gregorius VIII får sedan sitta fängslad till sin död 1137.</li>
<li>1558 – Den finska köpingen Björneborg i Satakunda får stadsprivilegium. Landhöjningen har nämligen gjort att hamnen i den intilliggande staden Ulvsby inte längre är tillgänglig för handelsfartyg och den finske hertigen Johan vill därför ha en stad för handel vid kusten.</li>
<li>1702 – Vid Vilhelm III:s död efterträds han som kung av England, Skottland och Irland av sin svägerska Anna, som därmed blir den sista regerande drottningen över England och Skottland. 1707 förenas nämligen dessa länder i realunion och bildar Kungariket Storbritannien, som Anna då blir regerande drottning över. Irland förblir ett eget kungarike till 1801.</li>
<li>1844 – Vid Karl XIV Johans död efterträds han som kung av Sverige och Norge av sin son Oscar I. Då den nye kungen är mycket liberal och progressiv har han redan som kronprins fått smeknamnet ”Framtiden”, eftersom de liberala krafterna i samhället hoppas mycket på honom. Marsoroligheterna fyra år senare leder dock till att kungen ändrar inriktning och blir mer konservativ, som sin far, vilket i sin tur leder till att exempelvis representationsreformen fördröjs till 1860-talet.</li>
<li>1862 – Slaget vid Hampton Roads under det amerikanska inbördeskriget inleds mellan nordstaternas USS&#160;Monitor och sydstaternas CSS&#160;Virginia. Slaget, som pågår till dagen därpå, slutar med nordsidans seger och blir världens första sjöslag mellan två pansarskepp. Slagets utgång visar, att pansarskeppen är vida överlägsna träfartygen, eftersom flera sådana har deltagit i striden, utan att ha tillfogat någotdera fartyg någon nämnvärd skada, men själva har blivit illa åtgångna.</li>
<li>1917 – På grund av matbrist och det pågående första världskriget utbryter ett uppror i den ryska huvudstaden Petrograd. Efter fyra dagar har det lett till att tsar Nikolaj II har abdikerat och att en provisorisk regering ledd av Georgij Lvov har installerats. Denna regering (från juli ledd av Aleksandr Kerenskij) leder Ryssland till och med november samma år, då bolsjevikerna tar makten genom oktoberrevolutionen. Detta våruppror går till historien under namnet Februarirevolutionen, eftersom Ryssland vid denna tid fortfarande har den julianska kalendern, som går 13 dagar efter den gregorianska och det enligt den är den 23 februari.</li>
<li>1950 – Sovjetunionen tillkännager att landet har framställt en atombomb.</li>
<li>1957 – Israel drar tillbaka sina trupper från Gazaremsan och Sinaihalvön, vilka de har ockuperat sedan oktober året innan. Det israeliska tillbakadragandet leder också till, att Egypten öppnar Suezkanalen, som stängdes vid Suezkrisens utbrott vid det israeliska angreppet.</li>
<li>1965 – 3&#160;500 soldater ur amerikanska marinkåren blir de första amerikanska stridsenheter som sätts in i det pågående Vietnamkriget. USA har redan haft soldater i Vietnam i några år, men man har förhållit sig passiv i kriget. Efter intermezzot i Tonkinbukten året innan har man dock bestämt sig för att aktivt gå in i kriget på Sydvietnams sida och redan i augusti 1964 har USA börjat bomba mål i Nordvietnam. Nu inleds alltså även landburna stridigheter och kriget varar sedan till 1975.</li>
<li>1995 – Konstantinos Stefanopoulos vinner det grekiska presidentvalet och kan två dagar senare efterträda Konstantinos Karamanlis som Greklands president. Han blir omvald 2000 och sitter i de maximalt två perioder, som lagen tillåter, fram till 2005.</li>
</ul>
