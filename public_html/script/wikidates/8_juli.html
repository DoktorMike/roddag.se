<ul>
<li>975 – Den engelske kungen Edgar den fredlige avlider 31 år gammal. Han efterträds av sin 13-årige son Edvard, som dock blir mördad 978, efter knappt tre år som kung, då hans styvmord Elfrida vill röja honom ur vägen och hellre ser sin egen son Ethelred som Englands kung.</li>
<li>1319 – Den treårige Magnus Eriksson väljs till svensk kung vid Mora stenar. Han är brorson till den året innan avsatte kung Birger Magnusson och son till Erik Magnusson, som Birger tillsammans med brodern Valdemar har låtit fängsla i december 1317 under Nyköpings gästabud. Den lille Magnus är den närmaste blodssläktingen till den nuvarande kungaätten (Bjälboätten) och har dessutom den 8 maj blivit kung av Norge, då han har ärvt den norska tronen, eftersom den gamle norske kungen Håkon Magnusson var hans morfar. Sverige och Norge hamnar därmed i personalunion till 1343, då Magnus son Håkan blir kung av Norge. Magnus förblir kung av Sverige tills han blir avsatt 1364 och med sina nästan 45 år på tronen blir han den svenske regent, som har suttit längst, ett rekord som står sig än idag (2016).</li>
<li>1497 – Den portugisiske sjöfararen Vasco da Gama avseglar med en flotta på fyra fartyg från Lissabon, för att hitta sjövägen till Indien. I december blir han och hans besättning de första européerna, som rundar Godahoppsudden nära Afrikas sydspets och i maj året därpå kommer flottan fram till Indien. I september 1499 återvänder da Gama med sin besättning till Portugal och blir rikligt belönad, för att ha förverkligat den 80 år gamla portugisiska drömmen om att hitta en sjöväg till Indien. Dessutom blir han utnämnd till ”amiral av Indiska oceanen”.</li>
<li>1717 – En dansk-norsk flotteskader, ledd av Peter Tordenskjold, genomför ett anfall mot Strömstad i Bohuslän, för att försöka skära av den svenska armén i Norge från sin huvuddepå. De svenska strandbatterierna lyckas dock framgångsrikt stå emot anfallet och efter några timmar, då danskarna har misslyckats med en landstigning, tvingas de dra sig tillbaka. Då Tordenskjold i maj samma år har misslyckats med ett angrepp mot Göteborg blir han efter anfallet mot Strömstad fråntagen befälet över den danska flottan i Kattegatt och får under resten av stora nordiska kriget en undanskymd roll.</li>
<li>1766 – Två år efter att den nya Drottningholms slottsteater har börjat byggas kan den nya lokalen besiktigas av det svenska kungaparet Adolf Fredrik och Lovisa Ulrika. Den ursprungliga teatern har uppförts 1754, men brunnit ner redan 1762, medan den nya teatern, som invigs dagen därpå, står kvar än idag (2016).</li>
<li>1853 – Den amerikanske kommendören Matthew C. Perry ankrar i Uragahamnen nära den japanska huvudstaden Edo (nuvarande Tokyo) med de fyra kanonbåtarna Mississippi, Plymouth, Saratoga och Susquehanna för att inleda förhandlingar med det japanska Tokugawashogunatet. Vad han (och USA) vill uppnå är att göra slut på Japans sakokupolitik, som innebär att landet är stängt för kontakter med västerlänningar, genom att de inte får komma in i landet och japaner inte får lämna det, med hot om dödsstraff för den som bryter mot detta. Sedan Perry har överlämnat ett brev från den amerikanske presidenten Millard Fillmore fortsätter han till Kina, men när han återvänder året därpå lyckas han, med hot om beskjutning från sina fartyg, förhandla sig till att tre japanska hamnar ska öppnas för handel med USA, genom konventionen i Kanagawa. Detta blir inledningen på att Japan öppnas för kontakter med omvärlden och därmed början på landets industrialisering.</li>
<li>1859 – Den svensk-norske kungen Oscar I avlider av en hjärntumör, fyra dagar efter sin 60-årsdag. Han efterträds som kung i både Sverige och Norge av sin äldste son Karl XV (i Norge med namnet Karl IV). Denne har sedan 1856 varit vicekung av Norge och har redan 1857 tagit över regentskapet från sin far, som prinsregent, då fadern redan då har fått svårt att regera på grund av sin sjukdom. Karl förblir kung i 13 år, innan han 1872 avlider i tarmcancer och då efterträds av sin bror Oscar II.</li>
<li>1889 – Charles Dow, Edward Jones och Charles Bergstresser grundar den amerikanska finanstidningen The Wall Street Journal, då det första numret utkommer. Den får så småningom även en europeisk och en asiatisk upplaga, men den amerikanska är idag (2016) USA:s största tidning, med en upplaga på 2,1&#160;miljoner exemplar.</li>
<li>1960 – Bergspasset Abra del Acay i norra Argentina invigs efter tre års byggtid. Det öppnas för biltrafik dagen därpå och är världens högst belägna körpass med en officiell höjd på 4&#160;895 meter över havet (även om olika mätningar varierar mellan 4&#160;972 och 5&#160;061 meter). Vägen är än idag (2016) inte asfalterad och lämpar sig därför bäst för terränggående fordon.</li>
</ul>
