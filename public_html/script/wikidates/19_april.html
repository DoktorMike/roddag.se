<ul>
<li></li>
<li>1024 – Sedan Benedictus VIII har avlidit den 9 april väljs Romanus till påve och tar namnet Johannes XIX.</li>
<li>1246 – Under ledning av hövdingen Brand Kolbeinsson blir asbirningarna besegrade av sturlungarna, ledda av Tord kakali, i slaget vid Haugsnes. Detta blir det blodigaste fältslaget i Islands historia, med över 100 döda, och asbirningarnas makt är därmed för alltid bruten.</li>
<li>1390 – Vid Robert II:s död efterträds han som kung av Skottland av sin son Robert III.</li>
<li>1617 – Orten Uusikaupunk i Egentliga Finland får stadsprivilegium under namnet Nystad.</li>
<li>1775 – Amerikanska kolonister inleder ett uppror mot det brittiska styret på Nordamerikas östkust, genom att besegra britterna i slagen vid Lexington och Concord. Kriget utvecklar sig till det amerikanska frihetskriget och varar till 1783. Det resulterar i att de 13 brittiska kolonierna i området blir självständiga från Storbritannien och bildar Amerikas förenta stater (USA).</li>
<li>1923 – Sedan den socialdemokratiske svenske statsministern Hjalmar Brantings minoritetsregering har tvingats avgå den 6 april, tillträder högermannen Ernst Trygger denna dag som statsminister för en svensk högerregering.[1] Även denna tvingas dock avgå på hösten året därpå.</li>
<li>1933 – Chiles socialistiska parti grundas i huvudstaden Santiago, som ett svar på den stora depressionen, som under början av 1930-talet även har drabbat Chile. En av grundarna är Salvador Allende, som från och med 1950-talet blir ett känt namn i chilensk politik och 1970 blir landets president. Efter militärkuppen 1973 splittras partiet i flera delar, som inte återförenas förrän återgången till demokrati 1990.</li>
<li>1943 – Den judiska befolkningen i Warszawas getto inleder ett uppror mot den tyska övermakten, när tyskarna ämnar verkställa de sista deportationerna från ghettot. Upproret varar i nästan en månad, innan tyskarna till slut slår ner det den 16 maj, varefter ghettot töms och de överlevande deporteras till olika koncentrationsläger.</li>
<li>1956 – Då den amerikanska skådespelaren Grace Kelly och furst Rainier III av Monaco gifter sig blir hon furstinna av Monaco. De får tre barn, men 1982 omkommer hon i en bilolycka.</li>
<li>1987 – Matt Groenings tecknade seriefigurer familjen Simpson visas för första gången i amerikansk tv som kortfilmsinslag i The Tracey Ullman Show. Inslagen får sedermera namnet The Simpsons shorts, för att skilja dem från den egna tv-serien, som har premiär två år senare och görs än idag (2016).</li>
<li>1995 – 168 personer omkommer när Timothy McVeigh parkerar en skåpbil med sprängmedel framför regeringsbyggnaden Alfred P. Murrah Federal Building i Oklahomas huvudstad Oklahoma City och strax efter klockan nio på morgonen spränger den i luften. McVeigh döms sedermera till döden för dådet och avrättas 2001.</li>
<li>2005 – Sedan Johannes Paulus II avlidit den 2 april väljs Joseph Alois Ratzinger till påve och tar namnet Benedictus XVI. Han förblir påve till 2013, då han blir den förste påven som abdikerar sedan 1415 och den förste som gör det frivilligt sedan 1294.</li>
</ul>
