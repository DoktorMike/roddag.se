<ul>
<li></li>
<li>241 f.Kr. – Den karthagiska flotta, som har skickats att häva den romerska blockaden av de sicilianska städerna Lilybaeum och Drepanum, blir besegrad i ett sjöslag nära Egadiska öarna, vid västra Sicilien, av den romerska flottan, ledd av konsuln och befälhavaren Gaius Lutatius Catulus. Resultatet är en avgörande romersk seger, som framtvingar ett slut på det utdragna första puniska kriget, till stor fördel för Rom.</li>
<li>1045 – Påven Silvester III blir avsatt av Benedictus XI, som han själv avsatte från påvestolen året innan. Benedictus blir därmed påve för andra gången, men redan 1 maj samma år säljer han ämbetet till sin gudfar Johannes Gratianus (som då blir påve med namnet Gregorius VI), för att själv kunna gifta sig. 1047 återkommer han som påve en tredje gång, men blir året därpå avsatt för gott.</li>
<li>1831 – Den franske kungen Ludvig Filip I, som har kommit till makten genom julirevolutionen året innan, låter grunda Främlingslegionen (La Légion Étrangère), som är tänkt som ett förband för utländska soldater, som vill kämpa för Frankrike, eftersom utlänningar har förbjudits ta värvning i den reguljära franska armén efter revolutionen.</li>
<li>1906 – Vid en gruvolycka i Courrières i norra Frankrike omkommer 1&#160;099 arbetare, däribland många barn. Det är den värsta gruvolyckan i Europas historia, räknat i förluster i människoliv, och den näst värsta i världshistorien (endast överträffad av olyckan i Benxihu i Kina 1942, som kräver 1&#160;549 dödsoffer). Under timmarna efter olyckan lyckas omkring 600 överlevande ta sig upp till markytan, men så sent som tre veckor senare hittas 13 överlevande, som har varit instängda i rasmassorna och den siste överlevanden räddas den 4 april.</li>
<li>1948 – Den tjeckoslovakiske utrikesministern Jan Masaryk hittas död i sin pyjamas under sitt toalettfönster på utrikesministeriet i Prag. Hans död förblir oklar, men man antar att han har blivit mördad, eftersom han har motsatt sig den statskupp där kommunisterna har tagit makten i Tjeckoslovakien två veckor tidigare.</li>
<li>1959 – Ett uppror utbryter i den tibetanska huvudstaden Lhasa mot det kinesiska styret i regionen, som har varat sedan 1951. Även om upproret officiellt anses nedslaget den 28 mars dröjer det till 1962, innan de sista gerillasoldaterna är besegrade av den kinesiska armén. Ett resultat av upproret är att Tibets andlige ledare Dalai Lama tvingas gå i landsflykt till Indien, något som kvarstår än idag (2016).</li>
<li>1974 – Nästan 30 år efter andra världskrigets slut förmås den japanske underlöjtnanten Hiroo Onoda på ön Lubang Island i Filippinerna gå med på att ge upp kampen för Japans räkning. Under de år som har gått sedan krigsslutet har han vägrat acceptera att kriget skulle vara över och det är först sedan hans gamle befälhavare kommer till ön och personligen entledigar honom från krigstjänsten, som han går med på att kapitulera.</li>
<li>1975 – Nordvietnamesiska trupper anfaller den sydvietnamesiska staden Buon Ma Thuot på vägen mot att inta huvudstaden Saigon. När denna faller i nordvietnamesiska händer den 30 april är vietnamkriget över.</li>
</ul>
