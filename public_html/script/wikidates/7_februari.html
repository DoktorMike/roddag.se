<ul>
<li>1550 – Sedan Paulus III har avlidit året innan väljs Giovanni Maria Ciocchi del Monte till påve och tar namnet Julius III.[1]</li>
<li>1914 – Charlie Chaplin uppträder för första gången på film i rollen som ”Luffaren” (”The Tramp”) när filmen Kid Auto Races at Venice har amerikansk premiär. Chaplins filmdebut har skett den 2 februari i filmen Making a Living (där han dock inte spelar Luffaren), men Venice-filmen har producerats före denna. Luffaren kommer med tiden att bli Chaplins paradroll, som han mest kommer att bli förknippad med.</li>
<li>1923 – Den kinesiske krigsherren Wu Peifu anställer en massaker på strejkande järnvägsarbetare och kommunister i Changxindian utanför Peking, vilken går till historien som ”7 februari-massakern”. Wu Peifu låter genomföra massakern, där 45 personer dödas och ännu fler skadas, för att få ett radikalt slut på strejken och som ett led i sin kamp mot kommunismen. Genom incidenten sjunker hans förtroende i det kinesiska samhället kraftigt, men hans anseende höjs bland de utländska affärsbolag, som gör affärer i området.</li>
<li>1974 – Den västindiska ögruppen Grenada blir självständig från Storbritannien. Till minne av detta firas dagen numera som landets nationaldag.</li>
<li>1982 – Den svenske skidåkaren Ingemar Stenmark vinner slalomtävlingen i årets alpina skid-VM i österrikiska Schladming. Bojan Križaj från Jugoslavien blir tvåa och Stenmarks kusin Bengt Fjällberg kommer på tredje plats, vilket blir dennes bästa skid-VM-placering någonsin.</li>
<li>1986 – Sedan den västindiska önationen Haitis president Jean-Claude ”Baby Doc” Duvalier, som har styrt landet som diktator sedan 1971, har manipulerat en folkomröstning i landet året innan, blir missnöjet med hans hårda styre för stort och han tvingas i landsflykt. Han bosätter sig i Frankrike, men när han 2011 återvänder till Haiti blir han dagen efter återkomsten fängslad.</li>
<li>1995 – Den svenske utförsåkaren Thomas Fogdö, som dittills har vunnit slalom-VM fem gånger, bryter ryggen under skidträning i Åre och blir förlamad från midjan och neråt, vilket leder till att han blir rullstolsburen och tvingas avbryta sin skidkarriär.</li>
<li>2010 – Två svenska officerare i den svenska Afghanistantruppen och deras afghanske tolk blir dödade när de blir beskjutna väster om den afghanska staden Mazar-e-Sharif. Ytterligare en svensk soldat blir skadad i incidenten.</li>
</ul>
