<ul>
<li></li>
<li>535 – Sedan Johannes II har avlidit den 8 maj väljs Agapetus I till påve, men han avlider redan våren därpå.</li>
<li>1450 – Sverige och Danmark sluter fred i Halmstad, vilken avgör den svensk-danska kampen om Norge i dansk favör. Härigenom avsäger sig den svenske kungen Karl Knutsson sina anspråk på den norska kronan till förmån för den danske kungen Kristian I och Kalmarunionen ombildas, genom att Kristian alltså även blir norsk kung, medan den tidigare norske riksföreståndaren Sigurd Jonsson får titeln rikets föreståndare i konungens frånvaro och troligen behåller denna titel till sin död 1452.</li>
<li>1825 – Portugal erkänner Brasilien som självständig stat.[1] Erkännandet kommer tre år efter att Brasilien har brutit sig ur Förenade kungariket Portugal, Brasilien och Algarve.</li>
<li>1888 – Den brasilianska kronprinsessan Isabella ratificerar en av landets parlament nyantagen lag, som avskaffar slaveriet i landet. Slavhandeln har stoppats redan 1850, men slaveriet i sig har blivit kvar i landet fram tills nu, även om allt starkare motstånd har väckts mot det, framförallt sedan 1870-talet och en lag från 1871 har gjort barn till slavkvinnor fria.</li>
<li>1909 – Den första upplagan av det italienska cykelloppet Giro d’Italia inleds och pågår till den 30 maj. Start och mål är i den norditalienska staden Milano och sträckan på åtta etapper är 245 mil, den hittills kortaste sträckan i tävlingens historia. Samtliga 127 deltagare är italienare, med undantag av 4 fransmän, varav 49 stycken tar sig runt hela sträckan. Den professionelle tävlingscyklisten Luigi Ganna blir den förste vinnaren och det dröjer till 1951, innan tävlingen vinns av en icke-italienare.</li>
<li>1917</li>
<li></li>
<li>Vänsteroppositionen inom Sveriges socialdemokratiska arbetareparti bryter sig tillsammans med Socialdemokratiska Ungdomsförbundet ur partiet och grundar Sveriges socialdemokratiska vänsterparti, bland annat som en motreaktion mot den så kallade munkorgsstadgan. Moderpartiet har i februari samma år har krävt total lojalitet, vilken grundarna av det nya partiet menar är ett försök att tysta oppositionen inom socialdemokraterna. Det nya partiet går under åren under flera olika benämningar och bekänner sig som öppet kommunistiskt fram till 1990, då det nuvarande namnet Vänsterpartiet antas.</li>
<li>De tre katolska barnen Lúcia dos Santos samt Jacinta och Francisco Marto i den portugisiska staden Fátima säger sig ha fått den första av sex uppenbarelser av Jungfru Maria, som sedan uppenbarar sig den trettonde dagen i månaden under de följande sex månaderna. Då katolska kyrkan erkänner uppenbarelserna som mirakler firas Jungfru Maria varje år denna dag som Vår Fru av Fátima.</li>
</ul>
