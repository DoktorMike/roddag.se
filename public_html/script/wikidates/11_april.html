<ul>
<li>672 – Sedan Vitalianus har avlidit den 27 januari väljs Adeodatus II till påve.</li>
<li>896 – Sedan Formosus har avlidit en vecka tidigare väljs Bonifatius VI till påve, men avlider själv två veckor senare (sannolikt förgiftad).</li>
<li>1471 – Henrik VI, som tillfälligt har återtagit den engelska kungatronen hösten föregående år, blir nu avsatt för gott av sin tronrival Edvard IV, som nu förblir kung av England och herre över Irland till sin död 1483. Den 21 maj blir Henrik mördad på borgen Towern i London, troligen på Edvards order.</li>
<li>1713 – Frankrike och Spanien sluter freden i Utrecht med Storbritannien, Portugal, Savojen och Nederländerna, vilket avslutar det spanska tronföljdskriget, som har pågått sedan 1701. Fredsfördraget blir ett nederlag för Frankrike, vars strävan efter europeiskt herravälde misslyckas, medan den stora vinnaren är Storbritannien, som gör flera viktiga landvinster på fransk och spansk bekostnad, inte minst den sydspanska klippan Gibraltar, som britterna har ockuperat under kriget och som än idag (2016) tillhör Storbritannien.</li>
<li>1814 – Då de pågående Napoleonkrigen börjar gå allt sämre för Frankrike blir den franske kejsaren Napoleon I denna dag avsatt och tvingas gå i exil till den italienska medelhavsön Elba. Samma dag återupprättas det franska kungadömet (som avskaffades under franska revolutionen 1792) och den förre kungen Ludvig XVI:s bror Ludvig XVIII blir kung av Frankrike. Ett knappt år senare blir denne dock avsatt, när Napoleon återvänder till Frankrike och på nytt utropar sig till kejsare.</li>
<li>1919 – Internationella arbetsorganisationen (ILO) grundas, då den rapport, som har uppställts av arbetskommissionen under fredsförhandlingarna efter första världskriget, antas utan tillägg och rapporten blir 13:e paragrafen i det efterföljande fredsavtalet. Organisationens mål är att verka för social rättvisa och humana arbetsvillkor, för att främja fred mellan och inom nationer. Den ska också motverka barnarbete och människohandel. 1946 blir organisationen ett självständigt fackorgan inom Förenta nationerna.</li>
<li>1951 – Den amerikanske generalen Douglas MacArthur blir avskedad av den amerikanske presidenten Harry S. Truman som chef för FN-styrkorna i Korea under det pågående Koreakriget och efterträds av general Matthew Ridgway. Orsaken är att han har kommit på kant med den amerikanska politiska ledningen, eftersom han anser att man bör dra in Kina i kriget, genom ett anfall, gärna med kärnvapen, och ofta vägrar ta order av presidenten.</li>
<li>1954 – Denna dag utses 2010 av forskare vid universitetet i Cambridge till 1900-talets tråkigaste dag. Anledningen är att minst antal händelser av vikt på hela århundradet inträffar denna dag.[1]</li>
<li>1979 – Sedan den ugandiska motståndsrörelsen Uganda National Liberation Army (UNLA), under det pågående kriget mellan Uganda och Tanzania, med tanzanisk hjälp, dagen innan har intagit Ugandas huvudstad Kampala, blir den ugandiske diktatorn Idi Amin avsatt och tvingas gå i exil. Han beger sig till Saudiarabien, där han lever till sin död 2003. Därmed är kriget över och en intensiv politisk maktkamp vidtar i Uganda. Först 1985, sedan diktatorn Milton Obote har blivit avsatt, kan ledande krafter inleda en demokratisering av landet, vilket dock går långsamt (exempelvis dröjer det till 2005, innan enpartisystemet avskaffas).</li>
<li>2008 – Amerikanske skidåkaren Simon Dumont sätter nytt världsrekord i att hoppa högt ur en quarterpipe, då han hoppar 38 fot (10,7 meter) upp i luften, medan han genomför en cork 900 tail grab.[2]</li>
</ul>
