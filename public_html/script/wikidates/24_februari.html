<ul>
<li>1389 – Under det pågående svenska avsättningskriget mot Albrekt av Mecklenburg, som utbröt året innan, vinner drottning Margaretas trupper en avgörande seger över kung Albrekts här i slaget vid Åsle i närheten av nuvarande Falköping i Västergötland. Albrekt blir därigenom avsatt av Margareta, som utropas till ”Sveriges fullmäktiga fru och husbonde” (alltså regerande drottning). Eftersom hon redan är regerande drottning av Danmark och Norge förenas därför hela Norden i personalunion, som 1397 ombildas till realunion, då Kalmarunionen formellt upprättas.</li>
<li>1457 – Den svenske kungen Karl Knutsson blir avsatt genom det uppror mot honom, som leds av ärkebiskop Jöns Bengtsson. Medan kungen går i landsflykt till Danzig, där han kommer att stanna till 1464, blir ärkebiskopen tillsammans med Erik Axelsson svensk riksföreståndare, i väntan på att man ska kunna välja den dansk-norske unionskungen Kristian I till kung även i Sverige och på så vis återupprätta Kalmarunionen, vilket sker till sommaren samma år.</li>
<li>1607 – Claudio Monteverdis musikaliska verk L’Orfeo, som bygger på den grekiska legenden om Orfeus och Eurydike och som anses som världens första stora opera, uruppförs i den norditalienska staden Mantua.</li>
<li>1645 – Den svenska hären under Lennart Torstenson besegrar den tysk-romerske kejsarens trupper under Melchior von Hatzfeldt i slaget vid Jankov, ungefär fem mil sydöst om Prag, vilket blir ett av de blodigaste slagen under trettioåriga kriget.</li>
<li>1910 – De 19 medlemmarna i ungdomsbollklubben Bollklubben Idrott grundar Malmö fotbollförening (Malmö FF) med Werner Mårtensson som förste ordförande.</li>
<li>1918 – Estland förklarar sig självständigt från Ryssland, vilket blir första gången någonsin som landet uppnår självständighet.[1] Trots att landet ockuperas av Sovjet 1940 och förblir sovjetrepublik fram till 1991 är det denna dag, som än idag är landets nationaldag.</li>
<li>1933 – Det svenska Riksförbundet för sexuell upplysning (RFSU), grundas i Stockholm, med syfte att sprida information om sexualitet och samlevnad. En av förbundets viktigaste frågor är rätten till fri abort.</li>
<li>1938 – Det amerikanska kemiföretaget DuPont i New Jersey börjar tillverka tandborstar av nylon, vilket blir den första handelsvaran av detta material.</li>
<li>1942 – I en samlad aktion lägger samtliga Norges biskopar ner sina ämbeten i protest mot den tyska ockupationen av landet, som har varat sedan 9 april 1940.</li>
<li>1946 – Juan Perón, som har varit Argentinas arbetsminister sedan 1943, vinner det argentinska presidentvalet med 53,1&#160;%. Den 4 juni tillträder han presidentposten, som han innehar till 1955.</li>
<li>1992 – Sveriges riksbank ger ut en ny sedel i valören 20 kronor, med ett porträtt av författaren Selma Lagerlöf på framsidan och en vy från hennes bok Nils Holgerssons underbara resa genom Sverige på baksidan. Sedeln, som i folkmun snabbt får benämningen ”tjuga”, är från början 130 millimeter lång och 72 millimeter hög, men 1997 minskas formatet till 120x67 millimeter, eftersom synskadade har klagat på risken att förväxla sedeln med hundralappar.</li>
<li>2009 – Den svenska kronprinsessan Victoria eklaterar sin förlovning med pojkvännen Daniel Westling på Stockholms slott. De gifter sig den 19 juni året därpå.</li>
</ul>
