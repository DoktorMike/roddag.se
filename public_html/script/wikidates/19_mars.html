<ul>
<li></li>
<li>721 f.Kr. – En solförmörkelse inträffar och observeras av babylonierna. Detta blir den första solförmörkelsen i världshistorien, som nedtecknas skriftligt.</li>
<li>1227 – Sedan Honorius III har avlidit dagen innan väljs Ugolino di Conti till påve och tar namnet Gregorius IX.[1]</li>
<li>1279 – Kublai Khans mongoliska flotta besegrar den kinesiska, som leds av Zhang Shijie, i slaget vid Yamen. I och med segern gör Kublai Khan slut på Songdynastins välde och han utropas själv till kejsare av Kina. Han blir den förste kejsaren av Yuandynastin, som kommer att sitta på tronen till 1368.</li>
<li>1286 – När kung Alexander III av Skottland dör utan manliga arvingar kommer den skotska tronen att stå tom i ett halvår, innan hans treåriga dotterdotter Margareta i november väljs till regerande drottning av Skottland. Hon avlider dock redan 1290, endast sju år gammal, utan att ha satt sin fot på skotsk mark (hon är dotter till den norske kungen Erik Prästhatare och befinner sig i Norge under sin tid som skotsk drottning), vilket leder till inbördesstrider om den skotska tronen.</li>
<li>1703 – En svensk styrka på 1&#160;000 man besegrar en rysk på 5&#160;000 i slaget vid Saladen under stora nordiska kriget. Slaget får ingen större strategisk betydelse och svenskarna tvingas snart retirera till Riga, men tack vare att svenskarna besegrar en så stor rysk övermakt utnämner kung Karl XII den svenske befälhavaren Adam Ludwig Lewenhaupt till generalmajor.</li>
<li>1859 – Charles Gounods opera Faust, som har libretto av Jules Barbier och Michel Carré och bygger på den tyske diktaren och poeten Johann Wolfgang von Goethes drama med samma namn, har urpremiär på Théâtre Lyrique i Paris. Föreställningen får ett något kyligt mottagande, då den helt saknar balett. När den tio år senare sätts upp på Grand Opéra i en omarbetad version, som innehåller balett i sista akten och har den svenska operasångaren Kristina Nilsson i den kvinnliga huvudrollen, blir den dock succé.</li>
<li>1922 – Den första upplagan av Vasaloppet avgörs, sedan redaktören Anders Pers i Vestmanlands Läns Tidning den 10 februari har föreslagit att ett skidlopp ska hållas mellan Sälen och Mora, som ett minne av Gustav Vasas flykt mot Norge 1521. Den 5 mars har sportklubben IFK Mora beslutat sig för att genomföra tävlingen och av 139 anmälda kommer 119 personer till starten, av vilka 117 fullföljer loppet. Segrare blir 22-årige Ernst Alm med tiden 7 timmar, 32 minuter och 49 sekunder och den första kranskullan är Therese Eliasson från Mora.</li>
<li>1931</li>
<li></li>
<li>Den amerikanska delstaten Nevada legaliserar hasardspel. Därmed öppnas inom några få år de första kasinona i staden Las Vegas, som idag är världens största spelstad.</li>
<li>Det amerikanska läkemedlet Alka-Seltzer börjar säljas. Det existerar än idag (2016) och marknadsförs sedan starten som ett universalmedel mot det mesta i form av värk och småkrämpor.</li>
</ul>
