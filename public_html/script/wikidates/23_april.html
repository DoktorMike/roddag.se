<ul>
<li>1014 – Den irländske storkonungen Brian Borus styrkor besegrar åtskilliga allierade vikingastyrkor i slaget vid Clontarf.[1] Brian Boru stupar dock själv i slaget och därmed kan Máel Sechnaill mac Domnaill (som han avsatte 1002) återkomma som irländsk storkonung. Slaget gör slut på vikingaräderna mot Irland, men ön fortsätter vara uppdelad i rivaliserande småkungadömen och storkonungens makt är endast till namnet.</li>
<li>1016 – Vid Ethelred den villrådiges död efterträds han som kung av England av sin son Edmund Järnsida. Denne dör dock själv redan efter ett halvår och då övertar den danske prinsen Knut (sedermera kung Knut den store av Danmark) den engelska tronen.</li>
<li>1437 – Unionskungen Erik av Pommern förärar den skånska staden Malmö en grip som dess stadsvapen. Detta är stadens symbol än idag (2016).</li>
<li>1660 – Sverige sluter freden i Oliwa med Polen, Österrike och Brandenburg, vilken avslutar det krig mellan Sverige och Polen, som har varat sedan 1655. Även om Sverige inte gör några landvinster på polsk bekostnad blir freden ändå en svensk framgång, eftersom Polen bekräftar det svenska innehavet av Livland och den polske kungen Johan II Kasimir avsäger sig de anspråk på den svenska tronen, som Polens regenter har haft sedan Sigismunds avsättning 1599. Trots att det första polsk-svenska kriget utbröt nästan 100 år tidigare (1563) blir detta den första freden mellan Sverige och Polen, då övriga krig mellan länderna endast har avslutats med stillestånd eller bara har runnit ut i sanden.</li>
<li>1889 – Med stöd av fackföreningsrörelsen grundas Sveriges socialdemokratiska arbetareparti, sju och ett halvt år efter att agitatorn August Palm i Malmö har hållit det första socialistiska anförandet i Sverige. Partiet får nära samarbete med fackföreningsrörelsen och fungerar som dess centralorganisation fram till 1898, då Landsorganisationen (LO) bildas. Till en början har partiet kollektivt ledarskap, innan Claes Tholin 1896 blir dess förste partiledare.</li>
<li>1942 – Brittiskt bombflyg inleder en fyra dagar lång bombning av staden Rostock på tyska nordkusten.</li>
<li>1945 – Den tyske SS-chefen Heinrich Himmler träffar den svenske greven och röda kors-delegaten Folke Bernadotte på Eschenburgerstrasse 7 i Lübeck. Han ber Bernadotte framföra till de allierade att han erkänner att Tyskland har förlorat andra världskriget. Tyskland kapitulerar villkorslöst två veckor senare och en månad senare begår Himmler självmord.</li>
<li>1955 – Den första svenska charterresan, som har anordnats av Flyg- och Bussresetjänst i Örebro, når sitt mål, då flygplanet med Sveriges första 26 charterresenärer ankommer till den spanska ön Mallorca i Medelhavet. Resan har kostat 1&#160;095 kronor per person och logi ingår inte i priset. Införandet av tre veckors betald semester 1951 och den ökande materiella standarden under 1950-talet har ökat det svenska intresset för utlandsresor och redan året därpå reser 10&#160;000 svenskar på charterresa.</li>
<li>1968 – Kyrkorörelserna Metodistkyrkan i USA (the Methodist Church) och Evangeliska Förenade Brödrakyrkan (the Evangelical United Brethren Church) slås samman vid ett möte i Dallas i Texas. Därigenom bildas Förenade Metodistkyrkan (United Methodist Church; UMC) och blir den största kyrkan inom Metodistiska Världsrådet och därmed det största kyrkosamfundet för metodister.</li>
<li>1975 – Den amerikanske presidenten Gerald Ford håller ett tal på Tulaneuniversitetet i New Orleans, där han bland annat meddelar att ”Vietnamkriget är över för USA:s del” (”the Vietnam war is finished as far as America is concerned”) och därmed är USA:s tioåriga inblandning i detta krig officiellt över. Talet hålls en vecka innan den sydvietnamesiska huvudstaden Saigon faller i nordvietnamesiska händer och kriget avslutas med nordvietnamesisk seger.</li>
</ul>
