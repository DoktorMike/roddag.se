<ul>
<li></li>
<li>999 – Sedan Gregorius V har avlidit den 18 februari väljs Gerbert d'Aurillac till påve och tar namnet Silvester II.[1]</li>
<li>1285 – Sedan Martin IV har avlidit den 28 mars väljs Giacomo Savelli till påve och tar namnet Honorius IV.</li>
<li>1801 – Den brittiska flottan angriper den danska på Köpenhamns redd, för att tvinga Danmark att lämna det väpnade neutralitetsförbundet som landet har ingått tillsammans med Sverige, Preussen och Ryssland för att garantera fri handel med Frankrike under de pågående franska revolutionskrigen. Sedan en stor del av den danska flottan har blivit förstörd i angreppet kan den brittiske befälhavaren Horatio Nelson dagen därpå inleda förhandlingar med den danske prinsregenten Fredrik (VI) och Danmark går med på att lämna förbundet. Därefter seglar den brittiska flottan mot Karlskrona, för att genom ett liknande anfall mot den svenska flottan förmå Sverige att på samma sätt gå ur förbundet, men när bud kommer om att den ryske tsaren Paul I några dagar tidigare har blivit mördad står förbundet inför sin upplösning och angreppet på svenska flottan blir aldrig av.</li>
<li>1865 – En nordstatsstyrka på 76&#160;000 man under Ulysses S. Grants ledning besegrar en sydstatstrupp på 58&#160;400 man, ledd av Robert E. Lee, i det tredje slaget vid Petersburg under det amerikanska inbördeskriget. Eftersom slaget står nära sydstaternas huvudstad Richmond i Virginia står vägen nu öppen för nordstatarna att angripa den och dagen därpå faller staden i deras händer. Inför detta hot flyr sydstatspresidenten Jefferson Davis och de flesta medlemmarna i hans regering denna dag från huvudstaden. En vecka senare undertecknar Lee sydstaternas kapitulation i Appomattox.</li>
<li>1912 – Ångfartyget RMS&#160;Titanic lämnar det skeppsvarv i irländska Belfast, där hon under de senaste tre åren har blivit byggd, för att bege sig mot den sydengelska kuststaden Southampton, varifrån hon den 10 april ska påbörja sin jungfrufärd över Atlanten till New York.</li>
<li>1930 – Den etiopiska kejsarinnan Zewditu I dör under mystiska omständigheter (än idag spekuleras det om huruvida hon dör av sjukdom, av sorg efter beskedet om hennes make Gugsa Welles död i strid, av chock efter alltför extrema försök att bota hennes sjukdom, eller om hon blir mördad). Därmed är det uppror mot henne, som har letts av hennes utsedde efterträdare Negus Tafari, över och senare samma år kan denne utropa sig till Etiopiens kejsare med namnet Haile Selassie.</li>
<li>1957 – Det svenska flygbolaget Linjeflyg grundas av flygbolaget SAS samt tidningarna Dagens nyheter och Stockholmstidningen. Från början ska bolaget flyga passagerare och gods på dagarna och tidningar och post på nätterna och enbart inrikes, då SAS har hand om utrikesflygningar. 1993 upplöses bolaget och uppgår i SAS.</li>
<li>1982 – Argentina, som i flera år har gjort anspråk på de brittiska Falklandsöarna i Sydatlanten (utanför Argentinas kust) och som i mars har besatt Sydgeorgien, inleder en invasion av Falklandsöarna, då man landsätter trupper vid York Bay och snabbt intar ögruppens flygplats. Därmed inleds det så kallade Falklandskriget mellan Argentina och Storbritannien, som kommer att vara till 14 juni och bland annat leda till den argentinska militärjuntans fall.</li>
<li>1992 – Sverige erkänner Georgien som självständig stat. Det blir därmed den sista sovjetrepubliken som Sverige upprättar diplomatiska förbindelser med (de flesta andra har erkänts under 1990 eller 1991).</li>
</ul>
