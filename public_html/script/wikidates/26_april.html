<ul>
<li></li>
<li>1865 – John Wilkes Booth, som knappt två veckor tidigare har mördat USA:s president Abraham Lincoln, blir upphunnen vid ett tobaksmagasin. Sedan man har tänt eld på det, för att försöka röka ut honom och hans kumpan, blir han skjuten genom ett fönster i magasinet av Boston Corbett, sedan han har vägrat ge sig. Han såras dödligt i nacken och sedan man har fått ut honom ur magasinet dör han inom några minuter och hinner således inte ställas inför rätta för mordet på presidenten. Däremot döms flera andra som delaktiga i en konspiration för att mörda flera medlemmar av regeringen, däribland Mary Surratt, som blir den första kvinna, som döms till döden och avrättas på order av USA:s federala regering.</li>
<li>1903 – Tre baskiska studenter i Madrid grundar fotbollsklubben Club Atlético de Madrid som en avdelning inom Athletic Bilbao. Det dröjer dock till 1947, efter diverse sammanslagningar, innan det nuvarande namnet antas.</li>
<li>1915 – Storbritannien, Frankrike, Italien och Ryssland skriver i London under ett hemligt fördrag, genom vilket Italien och flera Balkanländer efter det pågående första världskriget ska få göra stora landvinster på Österrike-Ungerns bekostnad, mot att Italien lämnar centralmakterna och övergår till ententen. Avtalet ska förbli hemligt till krigsslutet, men efter oktoberrevolutionen i Ryssland 1917 publiceras det i den sovjetiska tidningen Iszvestia och i Versaillesfreden 1919 rivs det upp helt och hållet.</li>
<li>1937 – Divisioner ur det tyska flygvapnet genomför en terrorbombning av den baskiska staden Guernica i norra Spanien under det pågående spanska inbördeskriget. Bombningen, där omkring 200–300 personer omkommer, blir en symbol för det moderna bombkriget och konstnären Pablo Picasso målar sedermera en berömd målning, där han skildrar händelsen.</li>
<li>1964 – Sedan ögruppen Zanzibar utanför den afrikanska västkusten har blivit självständig från Storbritannien den 12 januari samma år slås den denna dag samman med Tanganyika på det intilliggande fastlandet (som har varit självständigt sedan 1961) och de båda bildar därmed republiken Tanzania.</li>
<li>1986 – Reaktor 4 i kärnkraftverket i Tjernobyl utanför Pripjat i sovjetrepubliken Ukraina drabbas av härdsmälta, då den exploderar klockan 01.23 på natten. Man har nämligen stängt av flera säkerhetssystem, för att kunna utföra diverse tester. Efter explosionen sprids ett radioaktivt moln med vindar över Europa, däribland särskilt Sverige, där man till att börja med tror att det är Forsmarks kärnkraftverk som läcker, eftersom särskilt hög radioaktivitet uppmäts kring det. Några dagar senare meddelar dock Sovjetunionen officiellt att olyckan har inträffat och den visar sig vara den värsta kärnkraftsolyckan i modern tid. Så småningom lyckas man klä in hela den exploderade reaktorn i betong, men än idag (2016) är omkringliggande områden övergivna, på grund av strålningsrisken.</li>
<li>1991 – Sedan det finländska Centerpartiet har vunnit det finska riksdagsvalet den 17 mars kan partiledaren Esko Aho denna dag efterträda Harri Holkeri som statsminister och bilda Finlands första center-högerregering sedan 1964.</li>
<li>2002 – 19-åriget Robert Steinhäuser, som tidigare har blivit avstängd från Gutenberggymnasiet i tyska Erfurt, genomför en skolmassaker, då han på skolan skjuter ihjäl 13 lärare, två elever och även en polis, innan han avslutar dådet med att ta sitt eget liv.</li>
</ul>
