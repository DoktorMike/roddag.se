<ul>
<li></li>
<li>411 f.Kr. – Demokratin i Aten störtas av de oligarkiska extremisterna Antifonte, Theramenes, Peisander och Frynichos i ett försök av oligarkerna att utöva mer kontroll över hur kriget med Sparta och dess allierade förs, genom att ”de fyrahundras råd” bildas. Den atenska sicilienexpeditionens förkrossande nederlag och de därpå följande upproren bland stadens allierade har försvagat de atenska finanserna allvarligt; syftet med denna revolutionära rörelse är att revidera konstitutionen, så att Atens ekonomi skulle skötas bättre. Styret blir dock kortvarigt och ”de fyrahundras råd” sitter endast kvar vid makten i fyra månader.</li>
<li>68 – Dagen efter att den romerska senaten har förklarat kejsar Nero vara persona non grata och utsett Galba till hans efterträdare väljer Nero att begå självmord. Han har varit kejsare sedan 54, men hans styre har utmärkt sig för att vara särskilt tyranniskt (enligt en obekräftad legend ska han bland annat muntert ha spelat cittra medan Rom brinner ner 64) och tidigare under året har ett uppror mot honom utbrutit. Han har blivit mer och mer trängd och för att undgå att bli mördad väljer han alltså självmord. Med honom upphör den julio-claudiska dynastin och genom att Galba blir kejsare inleds det så kallade fyrkejsaråret, som varar till slutet av 69, då Vespasianus tar makt.</li>
<li>1534 – Den franske upptäcktsresanden Jacques Cartier blir den förste europé som siktar Saint Lawrencefloden i nuvarande Kanada. Han gör också anspråk på området runt floden för den franske kungens räkning. Detta blir grunden för de franska besittningarna i Nordamerika, som kommer att förbli i franska händer i över 200 år (till 1763).</li>
<li>1815 – Wienkongressen, som har pågått sedan september året innan, avslutas. Kongressens syfte är att ”återställa den gamla ordningen” och ordna den europeiska kartan efter den franska revolutionen och Napoleonkrigen, som har varat de senaste 20 åren. Den syftar också till att skapa maktbalans mellan de europeiska stormakterna, så att ingen av dem blir för mäktig på någon annans bekostnad (särskilt att Frankrikes makt efter kejsar Napoleon I:s fall inte ska bli för stor) samt att de gamla furstehus, som har blivit avsatta under Napoleons tid, ska återinsättas. Kongressens slutakt bildar ramverket för den europeiska kartan och stormaktspolitiken under det kommande århundradet och skapar relativt lugn mellan stormakterna fram till första världskrigets utbrott 1914.</li>
<li>1934 – Den tecknade Silly Symphonies-kortfilmen Den kloka hönan (engelska: The Wise Little Hen), gjord av animatören Walt Disneys studio, har premiär på amerikanska biografer och i filmen framträder figuren Kalle Anka (engelska: Donald Duck) för första gången (även om han finns nämnd i en sagobok från 1932). Tillsammans med Musse Pigg och Jan Långben blir Kalle Anka sedermera en av Disneys mest kända figurer och dessa tre är än idag (2016) något av ett signum för filmbolaget.</li>
<li>1946 – Den thailändske kungen Ananda Mahidol dör (troligtvis mördad) 20 år gammal. Han efterträds på tronen av sin yngre bror Bhumibol Adulyadej som sitter på tronen än idag (2016). Med sina 70 år på tronen är han världens nu långvarigaste monark.</li>
<li>1969 – Spanien stänger sina gränsportar och skär av alla kommunikationsleder till den brittiska kolonin Gibraltar,[1] som ligger på den spanska sydkusten och har tillhört Storbritannien sedan 1704. Stängningen sker två år efter att en folkomröstning i Gibraltar har visat på starkt stöd för att området ska förbli brittiskt och en dryg vecka efter att britterna har infört ”The Gibraltar Constitution Order” (en sorts egen konstitution för kolonin) den 30 maj. Genom stängningen av gränsportarna försöker Spanien utöva påtryckningar mot britterna, för att de ska återlämna kolonin till Spanien. Detta misslyckas dock och 1982 öppnar spanjorerna delvis och 1985 helt och hållet gränsportarna, som ett villkor för att Spanien ska få bli medlem i Europeiska ekonomiska gemenskapen 1986.</li>
<li>2007 – Efter att under 20 månader ha genomfört en resa till Kina i de gamla ostindiefararnas kölvatten återvänder den svenska Ostindiefararen Götheborg till Sverige, då den når fram till Göteborg. Fartyget är en nybyggd kopia av ett gammalt skepp med samma namn, som förliste i Göteborgs hamninlopp 1745 och resan har fått stor uppmärksamhet i både Sverige och Kina. Vid återkomsten mottas fartyget till och med av den svenske kungen Carl XVI Gustaf och Kinas president Hu Jintao, som för skeppets skull har valt att förlägga ett statsbesök till Sverige under sin Europaresa.</li>
</ul>
