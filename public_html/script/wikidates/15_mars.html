<ul>
<li></li>
<li>44 f.Kr. – Fältherren Julius Caesar, som året innan har blivit vald till romersk diktator på livstid, blir mördad i den romerska senaten i en konspiration på idus i mars. Enligt legenden ska han, när han bland mördarna fick se sin fosterson Brutus, besviket ha utropat ”Även du, min Brutus?” (latin: ”Et tu, Brute?”). Detta är dock en myt, som härrör från Shakespeares pjäs om honom. Om han över huvud taget sade något är det troligare att han talade grekiska och då sade ”Även du, mitt barn?” (grekiska ”Kai sys, teknon?”).</li>
<li>1820 – Maine blir den 23:e delstaten som upptas i den amerikanska unionen.[1]</li>
<li>1848 – Under den revolutionsvåg som sveper över Europa efter februarirevolutionen i Frankrike utbryter denna dag revolution i Ungern mot det österrikiska styret. Den kejserliga guvernören tvingas avgå och greve Lajos Batthyány bildar en nationell ungersk regering. Senare under våren hålls val i Ungern och landet blir en autonom österrikisk provins.</li>
<li>1892 – Sedan arenaägaren John Houlding under sju år har höjt hyran för fotbollsarenan Anfield i brittiska Liverpool från 100 till 250 pund har arenans dåvarande hemmalag Everton FC lämnat den och flyttat till Goodison Park istället. Denna dag grundas därför ett nytt lag, Liverpool FC, på Anfield istället. Tack vare ett lån på 500 pund från Houlding kan laget värva ett antal spelare från Skottland, vilket gör att det blir känt som ”the team with all the Macs”.</li>
<li>1906 – De brittiska motor- och flygpionjärerna Charles Stewart Rolls och Henry Royce, som har träffats två år tidigare, grundar bilföretaget Rolls-Royce Limited. Till en början tillverkar man enbart bilar, men från 1914 börjar man även tillverka flygplansmotorer.</li>
<li>1909 – Den av Harry Gordon Selfridge grundade varuhuskedjan Selfridges första varuhus öppnas på Oxford Street i London. Det exklusiva varuhuset är idag (2016) det näst största i Storbritannien efter Harrods.</li>
<li>1917 – Den ryske tsaren Nikolaj II tvingas under februarirevolutionen att abdikera från den ryska tronen, både för egen och sin son Aleksejs del. Han efterträds som tsar av sin yngre bror Michail, men då den provisoriska regeringen inte kan garantera hans säkerhet väljer den politiskt ointresserade Michail att självmant abdikera dagen därpå.</li>
<li>1933 – Den tyske rikskanslern Adolf Hitler utropar Tyskland till det Tredje riket, som är ämnat att bestå i tusen år (det upphör dock tolv år senare, när Tyskland har förlorat andra världskriget). Termen Tredje riket härrör från att det tysk-romerska riket (800/962–1806) räknas som det första och det tyska kejsardömet (1871–1918) räknas som det andra.</li>
<li>1939 – Sedan Tyskland i oktober året innan har annekterat de sudettyska områdena av Tjeckoslovakien och Slovakien dagen innan har utropat sin självständighet invaderar och annekterar Tyskland denna dag de återstående delarna av Tjeckoslovakien, som denna dag upphör att existera. Landet återuppstår 1945, efter andra världskrigets slut.</li>
<li>1956 – Musikalen My Fair Lady, med musik av Frederick Loewe och text av Alan Jay Lerner och som bygger på George Bernard Shaws pjäs Pygmalion, har premiär på Broadway och blir en av de största framgångarna där någonsin. Huvudrollerna spelas av Rex Harrison (professor Higgins) och Julie Andrews (Eliza Doolittle) och när musikalen filmatiseras 1964 repriserar Harrison sin roll, medan Eliza Doolittle då spelas av Audrey Hepburn.</li>
<li>1986 – Sedan den svenske statsministern Olof Palme har blivit mördad två veckor tidigare hålls hans begravning denna dag i Stockholms stadshus, direktsänd i tv. Han gravsätts sedan på Adolf Fredriks kyrkogård i Stockholm.</li>
<li>1988 – Under det pågående kriget mellan Iran och Irak intas den kurdiska staden Halabja i nordöstra Irak av iranska styrkor. Dagen därpå genomför Irak därför ett gasanfall mot staden, varvid uppemot 7&#160;000 civila omkommer.</li>
<li>1999 – Den svenska tv-kanalen SVT 24 lanseras som Nordens första nyhetskanal. Då den inte får den framgång man har hoppats på som nyhetskanal inriktas den så småningom istället på repriser av underhållningsprogram och dramaserier.</li>
<li>2004 – Tre dagar efter bombdåden mot centralstationen i Madrid hålls parlamentsval i Spanien. Den sittande premiärministern José María Aznars parti Partido Popular förlorar valet, bland annat på grund av hur de har hanterat bombdådet. Vinnare blir istället Spanska socialistiska arbetarpartiet (PSOE) och dess ledare José Luis Rodríguez Zapatero kan 1 april tillträda som Spaniens nye premiärminister. Han bekräftar omedelbart vallöftet att samtliga spanska trupper i Irak (1&#160;300 man) ska dras tillbaka och tas hem till Spanien.</li>
<li>2011 - Syriska inbördeskriget inledelles.</li>
</ul>
