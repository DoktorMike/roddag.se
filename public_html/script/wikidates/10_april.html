<ul>
<li>847 – Sedan Sergius II har avlidit den 27 januari väljs Leo IV till påve.</li>
<li>1216 – Vid den svenske kungen Erik Knutssons död har han och hans hustru Rikissa av Danmark inga söner (hon är dock vid tillfället gravid och föder senare under året sonen Erik) och därför väljs snart den 15-årige Johan Sverkersson från den erikska ättens motståndare sverkerska ätten till ny kung av Sverige. Denne avlider dock själv 1222 och efterträds då av Erik.</li>
<li>1533 – Vid den dansk-norske kungen Fredrik I:s död efterträds han av sin son Kristian III. Den förre unionskungen Kristian II gör dock ett försök att återta de danska och norska kronorna (och i förlängningen även den svenska), vilket leder till att ett inbördeskrig året därpå utbryter i Danmark, vilket går till historien som Grevefejden.</li>
<li>1849 – Den amerikanske uppfinnaren Walter Hunt får patent på fjädern i säkerhetsnålen, som gör att den inte ska lossna, vilket löser det problem man har haft med säkerhetsnålar sedan deras tillkomst omkring 2000 f.Kr.</li>
<li>1912 – Den brittiska lyxkryssaren RMS&#160;Titanic lämnar Southampton och anträder sin jungfrufärd, som ska gå till New York. Detta blir dock även hennes sista färd, eftersom hon fyra dagar senare kolliderar med ett isberg på Nordatlanten och förliser.</li>
<li>1938 – En knapp månad efter den tyska annekteringen av Österrike den 13 mars hålls en folkomröstning, där 99,73 procent av de röstande österrikarna godkänner annekteringen. De som röstar ja röstar också automatiskt på det tyska nazistpartiet som österrikiskt regeringsparti.</li>
<li>1941 – Sedan Tyskland och dess allierade den 6 april har inlett en invasion av Jugoslavien upprättar tyskarna denna dag en vasallstat i mellersta Jugoslavien, som får namnet Oberoende staten Kroatien.[2] Ante Pavelić blir statens ledare med titeln poglavnik (riksföreståndare) och dess regim samarbetar med tyskarna, bland annat i strävan att rensa hela Kroatien på serber, judar och romer. Vid krigsslutet i maj 1945 upplöses staten och blir åter en del av Jugoslavien.</li>
<li>1946 – Japan håller sitt första parlamentsval efter andra världskriget, vilket är första gången japanska kvinnor tillåts rösta. Valet blir en seger för Japans liberala parti, som blir största parti med 25,4 procent av rösterna.</li>
<li>1970 – Den brittiske artisten Paul McCartney meddelar officiellt, att han samma dag lämnar popgruppen Beatles. Då det samtidigt officiellt meddelas, att John Lennon i hemlighet har lämnat gruppen redan i september året innan är gruppen därmed splittrad.</li>
<li>1990 – En palestinsk terroristgrupp i Libanons huvudstad Beirut släpper en fransk kvinna, hennes dotter och hennes belgiske fästman, som de har hållit som gisslan i över två år.</li>
<li>1998 – De brittiska och irländska regeringarna sluter det så kallade Långfredagsavtalet, som är ett fredsavtal angående konflikten i Nordirland. Avtalet stadgar att frågan om Nordirland ska fortsätta vara i union med Storbritannien eller bli en del av republiken Irland ska avgöras av områdets innevånare själva och att demokratiska institutioner ska upprättas för området.</li>
<li>2010 – Flera polska regeringstjänstemän och politiker, däribland president Lech Kaczyński, och stora delar av Polens militärledning, omkommer då det polska regeringsflygplanet störtar i närheten av den ryska staden Smolensk. Den polska delegationen är på väg till Ryssland, för att tillsammans med den ryska regeringen, president Dmitrij Medvedev och premiärminister Vladimir Putin, högtidlighålla 70-årsminnet av Katynmassakern 1940.</li>
</ul>
