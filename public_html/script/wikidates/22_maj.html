<ul>
<li></li>
<li>334 f.Kr. – Den makedoniske kungen Alexander den store och hans här vinner en stor seger över perserna, under den grekiske legosoldaten Memnons befäl, i slaget vid Granikos nära Marmarasjön. Ett stort antal av den persiske kungen Dareios III:s grekiska legosoldater blir massakrerade, medan omkring 2&#160;000 överlevande skickas tillbaka till Makedonien som fångar.</li>
<li>896 – Sedan Bonifatius VI har avlidit den 26 april väljs Stefan VI till påve. Han blir dock avsatt och mördad redan i augusti året därpå.</li>
<li>964 – Sedan Johannes XII har avlidit en vecka tidigare väljs Benedictus V till påve, men avsätts en månad senare.</li>
<li>1455 – Under ledning av hertig Rikard av York och Richard Neville besegrar en yorkisk här en lancastrisk armé, ledd av Edmund Beaufort i det första slaget vid St Albans. Detta blir inledningen på det engelska inbördeskrig, som kommer att vara i 30 år (till 1485) och gå till historien som Rosornas krig (efter de stridande ätterna York och Lancasters sköldmärken, en vit respektive röd ros). För Yorksidan blir slaget en stor framgång, eftersom de lyckas tillfångata Englands lancastriske kung Henrik VI, som man gör uppror emot, och därmed lyckas återfå en del politisk makt. Dessutom stupar flera av både hertig Rikards och Nevilles rivaler och fiender i slaget.</li>
<li>1612 – En vecka efter att danska trupper under det pågående kriget mellan Sverige och Danmark har marscherat upp vid Älvsborgs fästning vid Göta älvs mynning, börjar de beskjuta fästningen från den närbelägna Skinnarklippan. Den försvaras av omkring 400 svenskar under befäl av Olof Stråle, men sedan danskarna dagen därpå har stormat fästningen tvingas svenskarna kapitulera den 24 maj.</li>
<li>1614 – Den danske kungen Kristian IV låter anlägga en ny stad i nordöstra Skåne, vilken får namnet Kristianstad efter honom själv. Staden är tänkt att bli en ersättning för det intilliggande Vä, som svenskarna har bränt ner under det nyligen avslutade Kalmarkriget. Det dröjer dock till 1622, innan Kristianstad får formellt stadsprivilegium.</li>
<li>1809 – En österrikisk armé på 90&#160;000 man, under ledning av den österrikiske ärkehertigen Karl, besegrar en fransk här på 66&#160;000 man, ledd av Napoleon I, i slaget vid Aspern-Essling i närheten av Wien under de pågående Napoleonkrigen. Slaget får dock ingen större strategisk betydelse för österrikarna, då de lider ett avgörande nederlag mot fransmännen i slaget vid Wagram den 6 juli samma år.</li>
<li>1819 – Det året innan sjösatta amerikanska kombinerade segelfartyget och hjulångaren SS&#160;Savannah lämnar hamnen i Savannah i Georgia för seglats mot Storbritannien. Avresan har blivit två dagar försenad, men när hon den 20 juni angör Liverpool har hon blivit historisk, då hon är det första ångfartyg, som har korsat Atlanten (även om det mesta av resan har gått med segel). Den 9 augusti kommer hon till Helsingör i Danmark och den 14 till den svenska huvudstaden Stockholm och blir därmed även det första ångfartyget i Östersjön. Trots dessa historiska rekord blir hon ingen kommersiell framgång och redan 1821 förliser hon vid Long Island utanför New York.</li>
<li>1939 – Det nazistiska Tyskland och det fascistiska Italien undertecknar den så kallade Stålpakten, genom vilken de båda länderna förbinder sig att samarbeta internationellt och att ställa upp på varandras sida i händelse av krig. Eftersom Tyskland inte har informerat Italien om sitt anfall på Polen den 1 september samma år och italienarna inte är färdigrustade för krig, förklarar sig Italien vara ”icke krigförande part” när andra världskriget på så vis utbryter.</li>
<li>1960 – Strax efter klockan sju på kvällen drabbas Chile av en kraftig jordbävning, som med magnituden 9,5 på Richterskalan är den kraftigaste som någonsin har uppmätts. Skalvet har sitt epicentrum i Chile, men det känns av så långt bort som i Japan och Filippinerna, på andra sidan Stilla havet och antalet dödsoffer uppgår till mellan 2&#160;000 och 6&#160;000 människor, varav de flesta omkommer av den efterföljande flodvågen.</li>
<li>1962 – Två svenska stridsflygplan av typen Tunnan kolliderar under övningsflygning vid Östersund, varvid den ene av flygarna omkommer.</li>
<li>1972 – Ö-nationen Ceylon, utanför Indiens kust, antar en ny författning och byter samtidigt namn till Sri Lanka.[1] Dessutom blir landet samtidigt medlem av det brittiska samväldet, 24 år efter självständigheten från Storbritannien 1948.</li>
<li>1990 – De båda republikerna Nord- och Sydjemen på arabiska halvön går i union och bildar det förenade Jemen. Landets förste president blir den då nordjemenitiske presidenten Ali Abdullah Saleh.</li>
<li>1992 – Den amerikanske skådespelaren och komikern Johnny Carson leder sitt sista avsnitt av den klassiska pratshowen The Tonight Show, som han har varit programledare för sedan 1962. När han nu pensionerar sig har tv-bolaget NBC lovat Carsons gode vän David Letterman att överta programledarskapet för showen, men det går istället till Jay Leno. Letterman inleder därför en egen pratshow på den konkurrerande kanalen CBS.</li>
<li>2012 – Den tre månader gamla svenska arvprinsessan Estelle, som är dotter till kronprinsessparet Victoria och Daniel, döps i Slottskyrkan på Stockholms slott av ärkebiskop Anders Wejryd.</li>
</ul>
