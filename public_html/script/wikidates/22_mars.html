<ul>
<li>238 – Gordianus I blir av en grupp romerska aristokrater tvingad att utropa sig till kejsare, i hopp om att han ska störta usurpatorn Maximinus Thrax. När Gordianus skickar bud om detta till senaten blir deras svar att utnämna både honom och hans son Gordianus II till kejsare. Sedan sonen tre veckor senare har stupat i strid mot Maximinus Thrax begår Gordianus I dock självmord, för att undkomma Maximinus hämnd.</li>
<li>1604 – Den svenske riksföreståndaren hertig Karl, som har varit Sveriges regent sedan kung Sigismunds avsättning 1599, erkänns som kung av Sverige med namnet Karl IX under en riksdag i Norrköping. Hans son Gustav (II) Adolf blir tronföljare och vid Karls död 1611 övertar denne tronen, trots att han då är knappt 17 år.</li>
<li>1837 – Marknadsplatsen Jyväskylä i Mellersta Finland får stadsprivilegium. Orten har fått marknadsrättigheter 1801 och börjar efter erhållandet av stadsprivilegierna växa ordentligt, såpass att Finlands första finskspråkiga läroverk anläggs i staden 1858.</li>
<li>1862 – Italien erkänner San Marinos självständighet, men som ett italienskt protektorat.[2] Därmed förblir San Marino självständigt, medan övriga småstater på Apenninska halvön ingår i det nybildade italienska kungariket.</li>
<li>1895 – De franska bröderna Auguste och Louis Lumière anordnar världens första visningen av rörliga bilder. Denna visning sker inför en mindre, privat åskådarskara och den första allmänna filmvisningen inför betalande publik sker 28 december samma år.</li>
<li>1925 – Japans första radiosändning äger rum från helgedomen Atago i Tokyo och under denna första utsändning spelas bland annat musik av Beethoven, klassisk japansk musik och en pjäs av Ōyō. Denna sändning följs av flera senare under året och året därpå permanentas de, då Japans statliga public service-radiobolag Nippon Hōsō Kyōkai (NHK) grundas.</li>
<li>1933 – Drygt en och en halv månad efter att Adolf Hitler har tagit makten i Tyskland låter SS-chefen Heinrich Himmler upprätta det första koncentrationslägret i Tyskland, vilket får namnet Dachau, eftersom det ligger utanför denna stad två mil norr om München i Bayern. Detta läger används framförallt för personer som är politiskt oppositionella, kriminella, ”arbetsskygga” och romer och fram till andra världskrigets slut 1945 interneras här totalt 200&#160;000 människor, av vilka strax över 30&#160;000 dör av svält, sjukdomar och misshandel, medan några tusen blir ihjälskjutna. Nazisterna utför diverse experiment på lägrets fångar och även om också detta läger sedermera får gaskamrar talar flera faktorer för, att de inte var avsedda (eller inte hann börja användas) för att gasa ihjäl människor.</li>
<li>1945 – Egypten, Irak, Transjordanien, Libanon, Saudiarabien och Syrien går samman om att bilda Arabförbundet, med säte i Kairo. Förbundet blir en motsvarighet till Europarådet och ett lokalt Förenta Nationerna, som ska verka för fred och ekonomiskt samarbete mellan medlemsländerna. Under den följande 30-årsperioden tillkommer i snitt en ny medlemsstat vartannat år (mellan 1979 och 1989 står Egypten utanför förbundet).</li>
<li>1963 – Den brittiska popgruppen The Beatles ger ut sitt debutalbum Please Please Me with Love Me Do and 12 other songs på skivbolaget Parlophone. Åtta av de fjorton låtarna är skrivna av John Lennon och Paul McCartney och skivan stannar på topplistan i 30 veckor – bara för att puttas ut av Beatles nästa album With the Beatles.</li>
<li>1996</li>
<li>Ingvar Carlsson avgår både som partiledare för Socialdemokraterna och som Sveriges statsminister. Han efterträds på båda posterna av Göran Persson, sedan riksdagen dagen innan har godkänt honom som Carlssons efterträdare på statsministerposten. Denna post kommer han att inneha i över tio år (till riksdagsvalet hösten 2006) och han sitter på partiledarposten till våren 2007, då han avgår till följd av Socialdemokraternas nederlag i valet.</li>
<li>Sedan den svenska 50-kronorssedeln med kung Gustav III som motiv har varit borttagen sedan 1990 börjar Sveriges riksbank denna dag utge en ny 50-kronorssedel, denna gång med 1800-talsoperasångaren Jenny Lind som motiv. Efter 100-lappen med Carl von Linné från 1986 och ”tjugan” med Selma Lagerlöf från 1991 är detta den tredje svenska sedeln, som inte har en kunglighet som motiv.</li>
</ul>
