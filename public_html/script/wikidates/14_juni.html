<ul>
<li>1170 – Den engelske kungen Henrik II:s 15-årige son Henrik den yngre blir medregent till sin far, som en del i utbildningen till hans framtida roll som kung. Henrik den yngre dör dock 1183, sex år före sin far och vid Henrik II:s död 1189 efterträds han istället på tronen av sin näst äldste son Rikard I Lejonhjärta.</li>
<li>1789 – De befäl och lojala matroser, som efter myteriet på Bounty den 28 april har tvingats lämna fartyget och satts ut en liten roddbåt, kommer fram till den nederländska kolonin Timor, efter att på en och en halv månad ha färdats 3618 sjömil (671 mil) i denna lilla båt. Kaptenen William Bligh återvänder till Storbritannien och anmäler myteriet den 15 mars 1790. Myteristerna lyckas så småningom ta sig till ön Pitcairn, där de slår sig ner.</li>
<li>1800 – En fransk styrka på mellan 23&#160;000 och 28&#160;000 man, ledda av generalen Napoleon Bonaparte, besegrar en österrikisk armé på 30&#160;000 man, ledd av Michael von Melas, i slaget vid Marengo. Det blir en avgörande fransk seger, som leder till att österrikarna under det pågående kriget tvingas lämna Italien, som därmed är i fransmännens händer.</li>
<li>1940 – En dryg månad efter att tyskarna har inlett sitt anfall på västfronten under andra världskriget (10 maj) faller den franska huvudstaden Paris i deras händer och tyska trupper tågar in i staden. En vecka senare (22 juni) kapitulerar Frankrike, på samma plats och i samma järnvägsvagn, där Tyskland kapitulerade i slutet av första världskriget och därmed är den tyska erövringen av Frankrike över. Den kommer att vara i fyra år, innan de allierade befriar landet 1944.</li>
<li>1971 – Norska staten börjar utvinna olja i Nordsjön. Den norska oljeindustrin och -utvinningen utvidgas sedermera i Nordsjön och Atlanten och idag (2016) är Norge världens tredje största oljeexportör och åttonde största oljeproducent.</li>
<li>1982 – Storbritannien och Argentina sluter vapenvila, knappt två och en halv månad efter att Falklandskriget mellan dem har utbrutit (2 april). Vapenvilan kommer sedan britterna har intagit Port Stanley på Falklandsöarna och Argentina är besegrat. De brittiska förlusterna i kriget uppgår till strax över 1000 man (stupade, sårade och tillfångatagna), medan Argentina har förlorat över 13&#160;500 man. Det argentinska målet att erövra Falklandsöarna och Sydgeorgien från Storbritannien har därmed misslyckats och nederlaget i kriget leder sedermera till den argentinska militärjuntans fall. I Storbritannien leder emellertid segern till att premiärministern Margaret Thatcher och hennes konservativa regering får ökad popularitet och vinner en avgörande seger i valet året därpå.</li>
<li>1998 – Tolv år efter beslutet om att bygga den öppnas bron över Stora Bält i Danmark för biltrafik[1] (järnvägsförbindelsen över sundet har öppnats året innan). Med en kostnad på 21,4 miljarder danska kronor (i 1988 års priser) är bron det dyraste byggnadsprojektet i dansk historia. Emellertid blir den mycket viktig för den danska infrastrukturen och förbättrar kommunikationerna avsevärt (bland annat minskas restiden från Köpenhamn till Odense från 2 timmar och 45 minuter till 1 timme och 30 minuter, vilket leder till att flyget på denna sträcka konkurreras ut).</li>
</ul>
