<ul>
<li></li>
<li>1861 – Politikern Jefferson Davis installeras som Amerikas konfedererade staters (CSA) president, två veckor efter att sju utbrytarstater ur USA har grundat den nya staten. Davis blir CSA:s ende president och innehar endast posten under det amerikanska inbördeskriget, som utbryter i april samma år och varar till 1865. Även om CSA upplöses den 5 maj 1865 behåller Davis presidenttiteln till den 10 maj samma år, då han blir infångad av nordstatssoldater.</li>
<li>1862 – Sällskapet Concordia instiftas i Örebro, i syfte att samla personer, som vill föra en intellektuell och kulturell samvaro. Det existerar än idag (2016).</li>
<li>1908 – Kungliga Dramatiska Teaterns nya byggnad, ritad av arkitekten Fredrik Lilljekvist, vid Nybroplan i Stockholm, invigs med uppförande av August Strindbergs pjäs ”Mäster Olof”. Dramaten har funnits sedan 1788, men då man har beslutat att riva den gamla teaterbyggnaden har den nya uppförts till en kostnad av 6,3&#160;miljoner kronor, vilket är mer än dubbelt så mycket som man har räknat med. Finansieringen har emellertid genomförts genom ett lotteri, där man har fått in totalt 7&#160;miljoner kronor.</li>
<li>1911 – Världens första officiella flygning med flygpost äger rum då den 23-årige piloten Henri Pequet flyger 6&#160;500 brev från Allahabad i Brittiska Indien till Naini omkring en mil därifrån.</li>
<li>1930 – Den amerikanske astronomen Clyde Tombaugh upptäcker en nionde planet i solsystemet, vilken får namnet Pluto. Sedan man har upptäckt liknande himlakroppar utanför Plutos omloppsbana beslutar man 2006 att den inte ska räknas som planet, utan som dvärgplanet. Numera har den gett upphov till beteckningen plutoid.</li>
<li>1943 – Den tyske propagandaministern Joseph Goebbels håller under det pågående andra världskriget ett tal på sportpalatset i Berlin, vid en tid då den tyska krigslyckan håller på att vända. I talet ställer han tio frågor, för att mana på det tyska folket till än större ansträngningar i krigsinsatsen och propagerar bland annat för ”det totala kriget”, alltså att alla statens resurser ska läggas på krigföringen, vilket han hävdar blir ”det kortaste kriget” (”Totaler Krieg – Kürtzester Krieg”).</li>
<li>1952 – De båda ärkefienderna Grekland och Turkiet ansluter sig båda till den västliga försvarsalliansen Nato.</li>
<li>1965 – Gambia blir självständigt från Storbritannien och därför är denna dag sedan dess landets nationaldag.</li>
<li>1977 – Det amerikanska systemet med rymdfärjor tas i bruk, då Enterprise genomför sitt första landningstest. När rymdfärjeprogrammet läggs ner 2011 har 133 flygningar genomförts med fem rymdfärjor, varav två har förolyckats.</li>
<li>1991 – Bert Karlsson avgår som partiledare för partiet Ny demokrati, endast två veckor efter att han har varit med om att grunda det. Partiledarskapet tas över av den andre grundaren Ian Wachtmeister, som förblir på posten under större delen av den tid partiet sitter i riksdagen (1991–1994).</li>
<li>1997 – De svenska bankerna Sparbanken och Föreningsbanken går samman och bildar den nya storbanken Föreningssparbanken, som 2006 byter namn till Swedbank.</li>
<li>2003 – Kim Dae-han sätter eld på en tunnelbanevagn på en station i den sydkoreanska staden Daegu, varvid 198 människor (inklusive förövaren) omkommer och 147 skadas.</li>
<li>2015 – Sveriges reporänta sänks till -0,1&#160;%. Detta är första gången någonsin som Riksbanken inför negativ reporänta.[1]</li>
</ul>
