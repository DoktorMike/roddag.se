<ul>
<li></li>
<li>1500 – Den 10&#160;000 man starka dansk-holsteinska här, som en knapp vecka tidigare har invaderat den tyska bonderepubliken Ditmarsken lider ett stort nederlag mot de ditmarskiska bönderna i slaget vid Hemmingstedt. Trots att danskarna och holsteinarna är numerärt överlägsna (bönderna räknar omkring 1&#160;000 man) kan de inte utnyttja detta, eftersom markerna runt omkring är översvämmade och de måste hålla sig på den smala väg de kommer marscherande på. Därmed kan bönderna, som är väl förtrogna med området, meja ner de främsta i hären, allteftersom de kommer inom skotthåll. Danskarna förlorar 7&#160;000 man i stupade och 1&#160;500 i tillfångatagna och de danska planerna på att kuva Ditmarsken går om intet. Den 5 maj sluter man ett stillestånd, som avslutar fälttåget.</li>
<li>1617 – Sverige och Ryssland sluter freden i Stolbova, vilken gör slut på ingermanländska kriget, som har varat sedan 1610. Sverige erhåller Ingermanland och Kexholms län längst in i Finska viken, vilket gör att Ryssland för nära 100 år framåt är utestängt från Östersjön, medan det svenska Estland och Livland är hopbundet landvägen med det övriga svenska riket. I gengäld erkänner Sverige Michail Romanov som rysk tsar och tvingas ge upp planerna på att placera en svensk kandidat på den ryska tronen.</li>
<li>1753 – Denna dag blir den sista i februari i den svenska almanackan detta år. För att övergå från den julianska till den gregorianska kalendern (som vid denna tid går elva dagar före den julianska) stryks de sista elva dagarna i februari detta år och dagen följs alltså direkt av 1 mars. Många svenskar anser därmed att staten har stulit elva dagar av deras liv.</li>
<li>1867 – Det första fartyg, som passerar genom Suezkanalen, påbörjar genomfarten genom kanalen, vilken tar två dagar. Kanalen började byggas 1859, men invigs först två och ett halvt år senare, i november 1869.</li>
<li>1904 – Den italienske kompositören Giacomo Puccinis opera Madama Butterfly, med libretto av Luigi Illica och Giuseppe Giacosa, baserad på en bok av John Luther Long, har premiär på La Scala-operan i Milano. Under de kommande tre åren gör Puccini fyra revideringar av operan och det blir sedan den femte versionen, som blir den allmänt spelade. Den svenska premiären hålls den 21 augusti 1908 på Kungliga Operan i Stockholm.</li>
<li>1931 – De tyska nazistledarna Adolf Hitler och Joseph Goebbels förbjuds av Stockholms polismästare att hålla föredrag på ett svenskt nazistmöte i Stockholm.</li>
<li>1934 – Sedan Albert I har avlidit i en bergsklättringsolycka efterträds han samma dag som kung av Belgien av sin son Leopold III. Dennes hustru, den svenskfödda prinsessan Astrid, blir därmed Belgiens drottning och blir mycket populär, men omkommer i en bilolycka i Schweiz året därpå.</li>
<li>1959 – Den amerikanska vädersatelliten Vanguard 2 skjuts upp och blir världens första vädersatellit. 2016 är den fortfarande i omlopp runt jorden, då den är tänkt att tillhandahålla information om densiteten i atmosfären i 300 år.</li>
<li>1972 – Exemplar nummer 15&#160;007&#160;034 av den klassiska bilen ”Folkvagnsbubblan” produceras och därmed slår den T-Fordens rekord i flest antal producerade exemplar av en bil. När tillverkningen slutligen läggs ner 2003 har 21&#160;529&#160;464 exemplar producerats.</li>
<li>1979 – Kinesiska trupper går över gränsen till Vietnam, vilket utlöser det 38 dagar långa kinesisk-vietnamesiska kriget. Kinas anledning till invasionen är att Vietnam tidigare har invaderat Kambodja och störtat de röda khmererna där och att man därför vill ”lära Vietnam en läxa”. Då kineserna stöter på hårt motstånd tvingas de dock snart retirera och dra sig tillbaka över gränsen.</li>
<li>1996 – Den armenisk-ryske schackvärldsmästaren Garri Kasparov spelar sitt andra parti mot schackdatorn Deep Blue. Det första partiet (spelat en vecka tidigare) har datorn vunnit, men detta blir Kasparovs första seger över datorn. De spelar ytterligare fyra partier, varav Kasparov vinner två och övriga två blir remi.</li>
<li>2006 – Under årets vinter-OS i italienska Turin besegrar det svenska damishockeylandslaget det amerikanska i en semifinal med 4–2, vilket blir första gången Sverige besegrar USA i damishockey i mästerskapssammanhang.</li>
<li>2008 – Premiärminister Hashim Thaçi utropar Kosovos självständighet från Serbien.[1] Det serbiska parlamentet vägrar dock fortfarande (2016) att erkänna självständighetsförklaringen och även om internationella domstolen i Haag har godkänt den har endast 81 av Förenta nationernas 192 medlemsländer (däribland Sverige) erkänt Kosovo som ett eget land och FN i sig har inte gjort det.</li>
</ul>
