<ul>
<li></li>
<li>763 f.Kr. – En nästan total solförmörkelse från detta datum finns noterad på en samtida assyriansk lertavla[1] och utifrån detta kardinaldatum kan forskarna numera beräkna Mesopotamiens och Mellanösterns antika kronologi. För att kronologin ska stämma måste den 1 i månaden Nisan ha inträffat den 20 mars samma år och det har hävdats, att det babyloniska nyåret aldrig inträffade före vårdagjämningen (28–29 mars vid denna tid). Vidare studier har emellertid visat, att de ofta gjorde det[2] och att den solförmörkelse, som finns noterad på lertavlan är identisk med den som inträffade detta datum bekräftas av andra astronomiska texter från samma tid.[3]</li>
<li>1184 – Sverre Sigurdsson, som har varit Norges kung sedan 1177 (även om han i praktiken då endast hade makten över Tröndelag) dräper sin rival om den norska kungamakten Magnus Erlingsson i slaget vid Fimreite. Redan 1179 har Sverres styrkor besegrat Magnus betydligt större här i slaget på Kalvskinnet vid Nidaros. I detta slag stupade Magnus far, jarlen Erling Skakke, som var Norges verklige makthavare, och Magnus själv tvingades fly. Inbördeskriget har emellertid fortgått i flera år och det är alltså först nu, genom slaget vid Fimreite, som Sverre står som ensam härskare över Norge. Även om han lyckas behålla makten och hålla andra rivaler borta från den till sin död 1202 fortsätter emellertid det norska inbördeskriget under resten av hans regeringstid, då även andra grupper utmanar honom om makten.</li>
<li>1215 – Den engelske kungen Johan utan land tvingas skriva under ”Det stora fördraget” (latin: Magna Charta), vilket även blir känt som ”Det stora fördraget om Englands friheter” (latin: Magna Charta Libertatum Anglorum), då han är i underläge under det pågående engelska inbördeskriget mellan kungamakten och högadeln. Detta blir det första fördrag en engelsk kung blir tvingad att underteckna av sina undersåtar och det är ett försök av adeln att begränsa kungens makt och säkerställa sina egna privilegier. Dess mest kända klausul är nummer 39, som anger att ”ingen fri man (det vill säga den som inte lydde under någon feodalherre) ska fängslas och dömas av någon annan än sina jämlikar”. Under århundradenas lopp får fördraget stort inflytande på det engelska rättsväsendet och därmed, i förlängningen, även på sådana system, som influeras av det, såsom exempelvis USA:s konstitution. Idag är dock det mesta av fördraget upphävt, genom införandet av andra lagar i det engelska rättssystemet.</li>
<li>1389 – Slaget vid Trastfältet (i nuvarande Kosovo) utkämpas[a] mellan muslimska osmanska styrkor under sultan Murad I och en kristen koalition mellan bland annat serber, albaner, montenegriner och bosnier, ledda av prins Lazar Hrebeljanović. Det råder delade meningar om slagets utgång, då båda sidor har tillskrivits segern, eller att det ska ha slutat oavgjort. Trots att de kristna lyckas dräpa sultanen förlorar serberna nästan hela sin adel och militärledning i slaget, vilket leder till att de i längden inte lyckas stå emot de osmanska erövringsförsöken av Serbien, som 1459 blir en osmansk vasallstat.</li>
<li>1752 – Den amerikanske vetenskapsmannen och uppfinnaren Benjamin Franklin genomför ett berömt experiment, där han under en storm använder en pappersdrake, med en nyckel fäst vid änden på drakens snöre, för att bevisa att blixten är ett elektriskt fenomen. Liknande experiment har genomförts tidigare, men då man har använt långa järnstänger har tidigare utförare av experimentet drabbats av skadar av elchocker. Med drakens hjälp kan Franklin få den yta, som ska fånga blixten, högre upp, vilket ökar chansen att fånga blixten, men ändå stanna på marken, vilket minskar hans egen risk att skadas. Sedermera leder experimentet bland annat till uppfinnandet av åskledaren.</li>
<li>1836 – Arkansas upptas som den 25:e delstaten i den amerikanska unionen.[4] Den nya delstatens område utgör ungefär hälften av det som 1819 blev amerikanskt territorium med namnet Arkansasterritoriet. De två delar som har avdelats från territoriet 1824 och 1828 kommer senare att utgöra Oklahomaterritoriet, som inte blir delstat förrän 1907.</li>
<li>1888 – Den tyske kejsaren och preussiske kungen Fredrik III avlider i strupcancer efter endast 98 dagar på tronen (han tillträdde 9 mars, då hans far Vilhelm I avled). Han efterträds på båda tronerna av sin son Vilhelm II, som sedermera blir känd som ”Kaisern” och sitter på tronen i 30 år, fram till första världskrigets slut 1918.</li>
<li>1940</li>
<li></li>
<li>Sovjetiska trupper går över gränsen till Litauen och positionerar trupper vid den lettiska gränsen i enlighet med det sovjetiska avtalet med Tyskland, som har slutits i augusti året innan, där de båda staterna har delat upp Östeuropa i intressesfärer mellan sig och där Baltikum ingår i den sovjetiska sfären. Läget mellan Sovjetunionen och de baltiska länderna har länge varit spänt och dagen innan har den sovjetiske utrikesministern Vjatjeslav Molotov, medan övriga världen är fokuserad på den franska huvudstaden Paris fall för tyska trupper, anklagat de baltiska staterna för att delta i en konspiration mot Sovjetunionen. Dagen därpå (16 juni) inleder sovjetiska trupper även en invasion av Lettland och Estland och alla tre baltiska stater faller i sovjetiska händer under sommaren.</li>
<li>Sedan de sista norska trupperna har kapitulerat till tyskarna den 10 juni och kung Håkon VII och statsminister Johan Nygaardsvolds regering har gått i exil till Storbritannien utfärdar Adolf Hitler en proklamation, där han kräver att den norske kungen ska avsättas och att statsministern ska avgå. I proklamationen riktar han även krav på att tyska trupper ska tillåtas att transiteras genom Sverige från Danmark till Norge. Även om styret i Norge i praktiken tas över först av den norske nazistledaren Vidkun Quisling och därefter av den tyske rikskommissarien Josef Terboven avgår varken kungen eller regeringen och dessa erkänns av de allierade som Norges lagliga statschef och regering under hela kriget.</li>
</ul>
