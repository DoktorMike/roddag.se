<ul>
<li>1080 – Vid Harald Heins död efterträds han av sin bror Knut som kung av Danmark. Denne blir dock dödad redan sex år senare.</li>
<li>1521 – Den tyske munken Martin Luther håller ett tal inför riksdagen i Worms, där han försvarar sina religiösa skrifter, vilka i sin kritik mot katolicismen har inlett den protestantiska reformationen. Han avslutar talet med det sedermera kända citatet ”Här står jag och kan icke annat, Gud hjälpe mig, amen!”, men den tysk-romerske kejsaren Karl V förklarar honom ändå fredlös, när riksdagen avslutas genom ediktet i Worms den 25 maj.</li>
<li>1825 – Frankrike erkänner formellt Haiti som självständig stat, 21 år efter att kolonin har utropat sin självständighet 1804.[1]</li>
<li>1947 – Frankrike erkänner Syriens självständighet. Redan 1941 har landet utropat sin självständighet och Frankrike har avstått från sin överhöghet över mandatet Syrien 1944.</li>
<li>1961 – En styrka bestående av 1&#160;500 kubaner, som har flytt till USA efter Fidel Castros maktövertagande på Kuba 1959 och som har blivit specialtränade av den amerikanska underrättelsetjänsten CIA, genomför, med stöd av amerikanska styrkor, ett försök att invadera ön och avsätta Castro vid den så kallade Grisbukten, vilket dock misslyckas. Ett hundratal personer i invasionsstyrkan blir dödade, medan övriga blir fängslade av de kubanska regeringsstyrkorna.</li>
<li>1975 – Gerillarörelsen Röda khmererna intar Kambodjas huvudstad Phnom Penh och regeringsstyrkorna ger upp. Därmed tar det kambodjanska inbördeskriget, som har varat sedan 1970, slut och röda khmererna inleder ett skräckvälde under ledaren Pol Pot, som varar till 1979 och under vilket 1,7 miljoner människor dödas.</li>
<li>2004 – I den andra omgången av det slovakiska presidentvalet besegrar Ivan Gašparovič motkandidaten Vladimír Mečiar med 59,9&#160;procent av rösterna (mot Mečiars 40,1&#160;procent). Därmed kan han den 15 juni tillträda som Slovakiens president.</li>
<li>2009 – Stockholms tingsrätt meddelar dom i det så kallade Pirate Bay-målet, där de fyra ansvariga bakom fildelningssidan The Pirate Bay står åtalade för brott mot upphovsrätten. Samtliga döms till ett års fängelse vart och ett gemensamt skadestånd på 30 miljoner kronor till film- och musikindustrin. Alla överklagar dock domen till Svea hovrätt.</li>
</ul>
