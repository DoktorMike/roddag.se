<ul>
<li>251 – Sedan Fabianus har avlidit året innan väljs Cornelius till påve (denna dag, 6 eller 11 mars).</li>
<li>483 – Sedan Simplicius har avlidit tre dagar tidigare väljs Felix III till påve.[1]</li>
<li>1138 – Gregorio Conti väljs att efterträda Anacletus II som motpåve och tar namnet Viktor IV. Sedan den legitime påven Innocentius II har mutat hans anhängare blir han dock övergiven av dem och den 29 maj samma år förmår abboten Bernhard av Clairvaux honom att avsäga sig anspråken på påvestolen.</li>
<li>1781 – Den tysk-brittiske astronomen William Herschel upptäcker ”officiellt” planeten Uranus. Den har tidigare observerats av andra astronomer, men har dittills misstolkats som en stjärna. Herschel tror först, att det är en komet, men med den svenske astronomen Eric Prosperins hjälp räknar man ut att himlakroppen har en nästan cirkelformad omloppsbana och att den därför måste vara en planet.</li>
<li>1808 – Vid Kristian VII:s död efterträds han som kung av Danmark och Norge av sin son Fredrik VI, som i praktiken har varit Danmark-Norges regent sedan 1784, eftersom fadern är psykiskt sjuk. Dagen därpå förklarar Danmark krig mot Sverige.</li>
<li>1809 – En grupp adliga officerare inträder i kung Gustav IV Adolfs rum på Stockholms slott för att arrestera honom i en statskupp, eftersom han får agera syndabock för misslyckandet i det pågående finska kriget. Till en början flyr kungen, men efter en dramatisk jakt genom slottet blir han upphunnen på borggården och tillfångatagen. Han sätts sedan i fängsligt förvar och hans farbror hertig Karl blir riksföreståndare.</li>
<li>1894 – Världens första stripteaseshow äger rum på varietéteatern Divan Fayonau i Paris. Föreställningen heter Le Coucher d'Yvette och visar hur en flicka klär av sig inför sitt sänggående.</li>
<li>1938 – Dagen efter att tyska trupper har tågat över den österrikiska gränsen blir Österrike formellt annekterat av Tyskland genom den så kallade Anschluss (anslutningen). Under slagordet att ”de tyskspråkiga landens äldsta område är nu Tysklands nyaste provins” blir Österrike en tysk delstat med namnet Ostmark.</li>
<li>1940 – Sedan Finland och Sovjetunionen dagen innan har undertecknat ett fredsavtal avslutas finska vinterkriget, som utbröt 30 november året innan, klockan 11.00. Finland tvingas i freden avträda stora landområden, däribland betydande delar av Karelen och sjön Ladoga, som tidigare var delad mellan Finland och Sovjet, blir nu helt rysk. Redan året därpå utbryter dock det så kallade fortsättningskriget, då Finland med Tysklands hjälp försöker återta de förlorade områdena.</li>
<li>1942 – Sjutton svenska tidningar blir beslagtagna av den svenska regeringen, för att de har publicerat en artikel om nazisternas tortyr i norska fängelser under den tyska ockupationen av Norge.</li>
<li>1996 – Den psykiskt sjuke Thomas Hamilton går in på en grundskola i Dunblane i Skottland och dödar 16 barn och en lärare samt skadar 15 andra, innan han tar sitt eget liv i ett av de värsta massmorden i Storbritanniens historia.</li>
<li>2004 – Fem personer grips, misstänkta för inblandning i bombdåden på centralstationen i Madrid två dagar tidigare. Gripandena kan ske efter att man har funnit information i en mobiltelefon i en odetonerad bomb.</li>
<li>2013 – Sedan Benedictus XVI har abdikerat den 28 februari väljs argentinske Jorge Mario Bergoglio till ny påve och tar namnet Franciskus I. Han blir den förste påven med latinamerikanskt ursprung.</li>
</ul>
