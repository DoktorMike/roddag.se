<ul>
<li></li>
<li>238 – Den romerske usurpatorkejsaren Maximinus Thrax' numidiska styrkor invaderar provinsen Africa (i nuvarande Tunisien) med hjälp av den romerska legionen Augusta. Motkejsaren Gordianus II, som har utnämnts av senaten den 22 mars, för att stoppa Maximinus Thrax, försöker med sina styrkor stoppa invasionen, men stupar i slaget vid Karthago. När hans far Gordianus I, som har utnämnts till hans medkejsare samtidigt med honom, får budskap om sonens nederlag väljer han att begå självmord, för att undkomma den segrande Maximinus Thrax' hämnd. Denne beger sig mot Rom, för att inta staden, men blir några veckor senare dödad av sina egna soldater.</li>
<li>1111 – Silvester IV, som har varit motpåve sedan 1105, avsäger sig sina anspråk på påvestolen och erkänner Paschalis II som legitim påve. Silvester har dittills haft stöd av den tysk-romerske kejsaren Henrik V, men sedan denne och Paschalis dagen innan har nått en deluppgörelse i sin konflikt om investitur av biskopar har Henrik inte längre någon anledning att motsätta sig Paschalis anspråk och därmed behöver han inte längre någon motpåve.</li>
<li>1167 – Den svenske kungen Karl Sverkersson av den sverkerska ätten blir mördad vid borgen Näs på Visingsö av tronkrävaren Knut Eriksson från den erikska, som gör anspråk på kungamakten eftersom hans far Erik den helige var kung innan Karl, men själv blev mördad. Knut utropar sig till ny kung av Sverige, men tvingas först bekämpa Karls halvbröder Kol och Burislev Sverkersson, som också gör anspråk på kungamakten efter sin halvbrors död.</li>
<li>1798 – En månad efter att franska trupper under napoleonkrigen helt har ockuperat Schweiz och det 500-åriga schweiziska edsförbundet har kollapsat går 121 kantonombud samman och utropar den Helvetiska republiken.[1] Man förbjuder kantonernas tidigare självständighet och de gamla feodala privilegierna, men många schweizare motsätter sig detta. Även om uppror mot den nya staten slås ner befinner sig landet i politiskt kaos och är dessutom ockuperat av franska trupper. 1803 låter den franske förste konsuln Napoleon Bonaparte upplösa republiken och återskapa den gamla schweiziska förbundsstaten.</li>
<li>1861 – Klockan 04.30 på morgonen inleds det amerikanska inbördeskriget, genom att sydstaterna börjar bombardera Fort Sumter i South Carolina. Det har i flera månader rått spänningar mellan nord- och sydstaterna och detta blir den tändande gnistan till kriget, som kommer att vara i fyra år och bli det mest förödande i USA:s historia.</li>
<li>1945 – Efter att ha suttit på posten i tolv år (knappt tre månader in på sin fjärde period) avlider den amerikanske presidenten Franklin D. Roosevelt av hjärnblödning. Han efterträds därmed samma dag av vicepresidenten Harry S. Truman. Hans dödsfall sker en knapp månad innan andra världskriget, som USA har varit inblandat i sedan 1941, tar slut i Europa. Roosevelt blir unik i den amerikanska presidenthistorien, genom att vara den ende, som har suttit i fler än två perioder (en grundlagsändring 1951 förbjuder någon att sitta längre än så).</li>
<li>1954 – Den amerikanska rockgruppen Bill Haley &amp; His Comets spelar in låten ”Rock Around the Clock” på Pythian Temple studios i New York. Låten har spelats in tidigare av andra artister, men detta blir den mest kända versionen och brukar anses vara musikstilen rock'n'rolls födelse.</li>
<li>1961 – Den sovjetiske kosmonauten Jurij Gagarin genomför världens första bemannade rymdfärd i rymdfarkosten Vostok 1 och blir därmed den första människan i rymden. Efter att på 108 minuter ha gått ett varv runt jorden landar farkosten, medan Gagarin några minuter tidigare har skjutit ut sig ur den och landar med fallskärm.</li>
<li>1981 – Den första amerikanska rymdfärjan (Columbia) skjuts upp från Kennedy Space Center i Florida med uppdragsbeteckningen STS-1. Columbia kommer att genomföra 27 lyckade uppdrag, innan hon 2003 havererar under sitt 28:e.</li>
<li>1992 – Temaparken Euro Disneyland öppnas utanför Paris. Detta blir den andra Disneyparken utanför USA (den första öppnades i Tokyo 1983) och den fjärde i världen.</li>
</ul>
