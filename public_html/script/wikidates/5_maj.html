<ul>
<li>1045 – Efter att han har köpt påveämbetet av sin gudson Benedictus IX fyra dagar tidigare tillträder Johannes Gratianus som påve och tar namnet Gregorius VI. Han abdikerar dock själv från påvestolen i december året därpå, varefter Clemens II är påve i ett knappt år, innan Benedictus IX återkommer en tredje gång som påve på hösten 1047.</li>
<li>1260 – Khubilai khan efterträder sin bror Möngke som kaghan (storkhan) över Mongolväldet och kejsare av Kina, sedan brodern har avlidit i augusti året innan. Khubilai blir den förste kejsaren av Yuandynastin, men då hans yngre bror Ariq Boke också gör anspråk på den mongoliska tronen utbryter ett inbördeskrig mellan dem, vilket kommer att vara i fyra år. Kriget leder till att Mongolväldet splittras och det dröjer till 1304, innan hela det mongoliska riket åter är enat under en kaghan.</li>
<li>1494 – Under sin andra resa till Karibien landstiger den italiensk-spanske upptäcktsresanden Christoffer Columbus med sin besättning på Jamaica. Columbus döper ön till Santiago (S:t Jakob) efter helgonet med samma namn.</li>
<li>1500 – Sedan den dansk-holsteinska armé, som har försökt invadera bonderepubliken Ditmarsken fullständigt har misslyckats med fälttåget sluter den stillestånd med de ditmarskiska bönderna. Därmed är fälttåget över och det dröjer nära 60 år, innan danskarna på nytt försöker kuva republiken.</li>
<li>1789 – Kung Ludvig XVI sammankallar de franska generalständerna (ståndsriksdagen) i Versailles, för att man ska försöka lösa Frankrikes finansiella problem. Detta är första gången sedan 1614, som generalständerna inkallas, men när det lägsta tredje ståndet inser, att de inte har något särskilt att säga till om lämnar de riksdagen och bildar istället en nationalförsamling, för att stifta nya lagar i folkets namn. Då kungen försöker upplösa nationalförsamlingen leder detta till att de den 20 juni sluter eden i Bollhuset, vilket blir upptakten till franska revolutionen.</li>
<li>1864 – Ett fältslag mellan nord- och sydstatstrupper utbryter i delstaten Virginia under det amerikanska inbördeskriget. Det pågår i tre dagar och får sedermera namnet slaget i vildmarken, eftersom det utkämpas ute i skogen. Sedan nordstatstrupperna under Ulysses S. Grants och George Meades ledning har förlorat 18&#160;000 av sina 102&#160;000 man och sydstatstrupperna, ledda av Robert E. Lee, har förlorat 7&#160;500 av sina 61&#160;000, drar sig båda sidor tillbaka den 7 maj och slaget slutar oavgjort.</li>
<li>1912 – Den svenske kungen Gustaf V inviger årets olympiska sommarspel på den för ändamålet nybyggda Stockholms stadion. Spelens tennistävlingar inleds denna dag och fotbolls- och skyttetävlingarna i slutet av juni – annars hålls samtliga tävlingar i juli.</li>
<li>1918 – Det finska inbördeskriget, som har utbrutit den 27 januari, tar slut, när de sista trupperna på den röda sidan kapitulerar. Trots att kriget endast har varat i drygt tre månader har det skapat djup splittring i Finland, vilken kommer att vara i flera generationer och ännu idag (2016) sätter spår i det finländska samhället.</li>
<li>1939 – Den svenska riksdagen antar en lag som förbjuder svenska arbetsgivare att avskeda kvinnor på grund av förlovning, giftermål eller graviditet. Kvinnor får också två veckors betald semester efter förlossning.</li>
<li>1949 – Den mellanstatliga organisationen Europarådet grundas, genom att representanter för Belgien, Danmark, Frankrike, Irland, Italien, Luxemburg, Nederländerna, Norge, Storbritannien och Sverige undertecknar dess stadgar i London. Organisationens främsta syfte är att främja demokrati, mänskliga rättigheter och rättsutveckling och dess första möte hålls i september samma år.</li>
<li>1955 – Västtyskland får fullständig suveränitet[1] efter förbundskanslern Konrad Adenauers förhandlingar med västmakterna. Dittills har den västtyska staten varit ockuperad av de allierade, sedan krigsslutet 1945, även om de har grundat Västtyskland 1949, som en motvikt mot det av Sovjet samma år grundade Östtyskland.</li>
<li>1961 – Alan Shepard blir den förste amerikanen i rymden, då han är pilot på rymdfärden Mercury 3, som blir amerikanska rymdstyrelsen NASA:s andra bemannade rymdfärd (den första hade en schimpans ombord). Färden varar i 15 minuter och 22 sekunder, varefter Shepard landar i Atlanten.</li>
<li>1981 – Moderaterna lämnar den svenska borgerliga trepartiregeringen i protest mot Folkpartiets och Centerpartiets skatteuppgörelse med Socialdemokraterna den 24 april. Tre dagar senare avgår centerledaren Thorbjörn Fälldin som statsminister och därmed upplöses regeringen. Han kan dock bilda ny regering den 19 maj.</li>
<li>1984 – Den svenska gruppen Herreys vinner årets upplaga av musiktävlingen Eurovision Song Contest med låten Diggi-loo Diggi-ley. Detta blir Sveriges andra seger i tävlingen någonsin, tio år efter att ABBA tog hem den första med låten Waterloo.</li>
</ul>
