<ul>
<li></li>
<li>217 f.Kr. – Den karthagiske befälhavaren Hannibals trupper på 55&#160;000 man lyckas halvera den romerske generalen Gaius Flaminius Nepos armé på 30&#160;000 man i slaget vid Trasimenussjön (i Umbrien) under det andra puniska kriget. Karthagerna dödar tusentals (inklusive Flaminius) och driver andra att drunkna i sjön (de romerska förlusterna uppgår efter slaget till 15&#160;000 man, medan karthagerna förlorar 2&#160;500). Förstärkningar på omkring 4&#160;000 kavallerister från Ariminum under praetorn Gaius Centenius blir genskjutna innan de anländer och krossas också. Därefter marscherar de karthagiska trupperna mot Rom.</li>
<li>1340 – Den förre danske kungen Kristofer II:s yngste son Valdemar väljs till ny kung av Danmark på landstinget i Viborg, sedan den danske riksföreståndaren Gerhard III av Holstein har blivit mördad i Randers av riddaren Niels Ebbesen. Det danska riket har då stått utan kung sedan 1332, eftersom landet i praktiken är upplöst som stat, eftersom dess territorium är helt bortpantat till utländska herrar, framförallt tyska furstar och den svensk-norske kungen Magnus Eriksson. Den 20-årige Valdemar blir inte avkrävd någon kungaförsäkran, som hans far blev, eftersom han endast kontrollerar en fjärdedel av Jylland norr om Kongeå och adelsmännen inte förväntar sig att han ska utgöra något hot mot dem. Under de 35 år han sitter vid makten (till sin död 1375) lyckas han emellertid genom olika krig återupprätta det danska riket och göra det till Östersjöns stormakt, genom att återföra allt danskt land under den danska kronan och dessutom erövra ytterligare områden, såsom det svenska Gotland. Hans tillnamn Atterdag har därför tolkats som ”Återdag”, då det med honom ”åter ska ha blivit dag” i det danska riket (efter 1330-talets politiska ”mörker”).</li>
<li>1377 – När Edvard III dör efter 50 år på den engelska tronen (sedan 1327) efterträds han som kung av England och herre över Irland av sin 10-årige sonson Rikard II, då dennes far Edvard hastigt har avlidit året innan. Med tiden visar sig Rikard vara en svag och vacklande, men ändå tyrannisk kung och därför blir han avsatt av sin bror Henrik Bolingbroke 1399.</li>
<li>1788 – New Hampshire ratificerar den amerikanska konstitutionen och upptas därmed som den 9:e delstaten i den amerikanska unionen.[1]</li>
<li>1854 – En brittisk flotteskader på tre fartyg inleder det första slaget vid Bomarsund, genom att bombardera den ryska fästningen Bomarsund på Åland. Då sjömannen Charles David Lucas räddar sitt fartyg, genom att slänga en armerad kanonkula, som hade landat på däck, överbord, där den exploderar utan att skada någon, blir han den förste som någonsin tilldelas utmärkelsen Victoriakorset. Detta blir en lätt artilleriduell, som slutar oavgjort och inte får någon särskild påverkan på det pågående Krimkriget. Den 13 augusti återkommer dock en brittisk-fransk flottstyrka och inleder ett nytt slag om fästningen.</li>
<li>1942 – Den tyska Afrikakåren erövrar under Erwin Rommels ledning den libyska staden Tobruk, som sedan året innan har varit i brittiska händer. Detta blir en tysk delseger i axelmakternas fälttåg för att ta sig fram till och erövra Suezkanalen i östra Egypten, men efter knappt fem månader återtar britterna staden (13 november).</li>
<li>1948 – Det brittisk-amerikanska skivbolaget Columbia lanserar den första moderna vinylskivan, som snurrar 33 och en tredjedels varv per minut, vid en demonstration på Hotel Waldorf-Astoria i New York. Till skillnad från de gamla grammofonskivorna ”stenkakorna”, som snurrar 78 varv per minut, benämns den nya skivtypen ”long playing record” (”lång-spelande skiva”), vilket förkortas LP.</li>
<li>1963 – Sedan Johannes XXIII har avlidit den 3 juni väljs Giovanni Battista Enrico Antonio Maria Montini till påve och tar namnet Paulus VI.</li>
<li>1964 – En svart och två vita medborgarrättsaktivister som har arbetat för svarta amerikaners rättigheter i sydstaterna blir mördade i Neshoba County i Mississippi av några medlemmar ur Ku Klux Klan. Den lokale Ku Klux Klan-ledaren och baptistpastorn Edgar Ray Killen, tros vara anstiftare till morden. Samma dag 2005 blir den då 80-årige Killen fälld för dem och döms till 60 års fängelse.</li>
</ul>
