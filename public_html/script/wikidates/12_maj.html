<ul>
<li></li>
<li>254 – Sedan Lucius I har avlidit den 5 mars väljs Stefan I till påve.[1]</li>
<li>1182 – Vid den danske kungen Valdemar den stores död efterträds han som kung av Danmark av sin son Knut VI.</li>
<li>1328 – Den tysk-romerske kejsaren Ludvig IV låter utropa Pietro Rainalducci till motpåve i Rom, som motvikt mot den legitime påven (vid denna tid Johannes XXII), som residerar i Avignon i södra Frankrike. Rainalducci tar namnet Nicolaus V, men redan i augusti samma år tvingar kejsaren honom att lämna Rom. Två år senare erkänner han påvarna i Avignon och blir då kastad i fängelse till sin död 1333.</li>
<li>1873 – Oscar II kröns till Sveriges kung i Storkyrkan i Stockholm. Detta blir sista gången en svensk regent kröns, då hans efterträdare Gustaf V väljer att avstå från kröning, vilket sedan blir tradition.</li>
<li>1918 – Ett halvår efter utbrottet av ryska revolutionen i november och Finlands självständighetsförklaring från Ryssland i december 1917 utrymmer ryssarna fästningen Sveaborg vid inloppet till Helsingfors och överlämnar fästningen till Finland. På finska döps fästningen snart om till Suomenlinna (Finlands borg).</li>
<li>1926 – Den italienske luftskeppspionjären Umberto Nobile flyger tillsammans med den norske polarforskaren Roald Amundsen över nordpolen med luftskeppet Norge. Detta blir den första verifierade flygningen över polen, då den amerikanska flygarduon Richard Byrds och Floyd Bennetts hävdade flygning tre dagar tidigare troligtvis är ett falsarium.</li>
<li>1936 – 14 av 23 ombordvarande timmerflottare drunknar, när deras alltför tungt lastade motorbåt kapsejsar under färd på Ormsjön i södra Lappland. Nyheten får uppmärksamhet i hela Sverige och tidningarna i Västerbotten uppmanar allmänheten att hjälpa de anhöriga ekonomiskt.</li>
<li>1937 – Den nytillträdde brittiske kungen Georg VI och hans hustru Elizabeth Bowes-Lyon kröns i Westminster Abbey i London av den dåvarande ärkebiskopen av Canterbury Cosmo Lang.</li>
<li>1949 – Sovjetunionen upphäver den blockad av Västberlin, som har pågått sedan 24 juni året innan. Genom att skära av de västallierades delar av Berlin från omvärlden har sovjetledningen hoppats att de ska ge upp dem och överlåta hela staden till Sovjet (Östberlin är redan i sovjetiska händer). Detta har dock inte fungerat, eftersom de allierade har tillåtits flyga in förnödenheter till västberlinarna och på så vis har lyckats försörja dem. Senare samma år bildar de allierade staten Västtyskland av sina ockupationszoner i västra Tyskland, vilket Sovjet besvarar genom att bilda Östtyskland av sin ockupationszon. Västberlin förblir i de allierades händer och kommer därmed att bli en del av Västtyskland – trots att det ligger djupt inne i Östtyskland.</li>
<li>1968 – För att förenkla den svenska postsorteringen införs från och med denna dag ett system med postnummer i Sverige. Fram till dess har posten sorterats efter ort, vilket har inneburit, att postsorterarna har varit tvungna att lära sig samtliga postorter i hela landet. Med det nya systemet får olika områden istället olika nummer, som är högre ju längre norrut orten ligger (med undantag för Stockholm, vars postnummer inleds med 1).</li>
<li>1971 – Den så kallade Almstriden i Kungsträdgården i Stockholm avslutas. Då det har beslutats att 13 almar i området, vilka är över 100 år gamla, ska sågas ner för att ge plats åt en tunnelbaneuppgång, har tusentals stockholmare i en veckas tid kraftigt demonstrerat mot detta och organisationen Alternativ stad har till och med ordnat aktioner, där man bland annat har sovit uppe i almarna, för att förhindra nersågningen. Efter att det även har utbrutit kravaller mellan protestanter och polis beslutar man denna dag, att almarna ska få stå kvar, vilket de gör än idag (2016).</li>
<li>1977 – Den 19-åriga Giorgiana Masi blir ihjälskjuten av polis under en demonstration i den italienska huvudstaden Rom, där kvinnor demonstrerar för en ny och friare abortlag i Italien. Masi ses därefter som en martyr för den italienska kampen för ökad jämställdhet.</li>
<li>2008 – Den kinesiska Sichuanprovinsen drabbas av en kraftig jordbävning, med en magnitud av 7,5 på Richterskalan. Det blir den värsta jordbävningen i Kina på över 30 år med nära 70&#160;000 omkomna och över 350&#160;000 skadade.</li>
</ul>
