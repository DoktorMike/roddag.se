<ul>
<li>537 – Sedan Silverius har blivit avsatt tidigare under månaden väljs Vigilius till påve.[1]</li>
<li>1638 – Sedan de båda svenska fartygen Kalmar Nyckel och Fågel Grip, som avseglade från Göteborg i november året innan under befäl av den nederländske kaptenen Peter Minuit, den 23 mars har ankommit till Delawareviken på den nordamerikanska östkusten har expeditionen seglat upp för Delawarefloden och landstigit på en udde mellan denna och en biflod (vilken får namnet Paradisudden). Denna dag sluter Minuit ett avtal med de lokala indianerna om att köpa en bit mark runt Delawareflodens mynning. Även om avtalet undertecknas först 8 april räknas detta därmed som den dag, då den svenska kolonin Nya Sverige grundas och Minuit blir samma dag dess förste guvernör. Sedan man har uppfört befästningen Fort Christina avseglar Minuit redan till sommaren, för att hämta nya kolonister, men omkommer under en orkan i Västindien den 5 augusti. 300-årsminnet av kolonins grundande 1938 firas genom att den svenske kronprinsen Gustaf (VI) Adolf gör ett statsbesök i USA och träffar presidenten Franklin D. Roosevelt och till 350-årsminnet 1988 utges ett gemensamt svensk-finskt minnesfrimärke.</li>
<li>1792 – Den svenske kungen Gustav III avlider av de skador han har fått, då han blev skjuten på en operamaskerad knappt två veckor tidigare. Han efterträds som kung av Sverige av sin son Gustav IV Adolf, som då endast är 13 år och får en förmyndarstyrelse, ledd av hans farbror hertig Karl, fram till 1796, då han blir myndig och kan ta över styrelsen.</li>
<li>1809</li>
<li>Sveriges kung Gustav IV Adolf, som genom en statskupp har blivit arresterad och satts i husarrest den 13 mars, abdikerar formellt från den svenska tronen. Han avsäger sig sin egen rätt till kronan, men vägrar göra detsamma för sin son kronprins Gustavs räkning. Den 10 maj blir han dock formellt avsatt av ständerna, som då även fråntar hela hans familj arvsrätten till kronan.</li>
<li>Den ryske tsaren Alexander I utropas till storfurste av Finland vid lantdagen i Borgå, då de finska ständerna svär honom trohet och han avger regeringsförsäkran. Trots att det är nästan ett halvår tills freden i det pågående finska kriget undertecknas, bekräftar detta, att Finland därmed efter över 600 år för alltid är avskiljt från Sverige och har blivit ett autonomt ryskt furstendöme.</li>
</ul>
