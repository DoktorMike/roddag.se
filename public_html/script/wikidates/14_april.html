<ul>
<li></li>
<li>1523 – Efter att han den 26 mars har blivit vald till kung av Danmark och Norge hyllas Fredrik I även som dansk-norsk kung i hertigdömena i Sönderjylland. Detta sker dagen efter att den förre, avsatte kungen Kristian II har lämnat Danmark och gått i landsflykt till Nederländerna.</li>
<li>1865 – Den amerikanske presidenten Abraham Lincoln blir skjuten i huvudet klockan 22.13 på Fordteatern i Washington, D.C. av skådespelaren och sydstatsfanatikern John Wilkes Booth och avlider morgonen därpå, efter att ha varit medvetslös i nio timmar. Mordet sker drygt en månad efter att Lincoln för andra gången har tillträtt posten som USA:s president och endast fem dagar efter att det amerikanska inbördeskriget har tagit slut genom sydstaternas kapitulation. Efter mordet lyckas Booth fly, men blir efter några dagar upphunnen och dödad i ett tobaksmagasin av unionssoldaten Boston Corbett.</li>
<li>1912 – På sin jungfrufärd från Southampton till New York kolliderar den brittiska lyxkryssaren RMS&#160;Titanic klockan 23.40 i hög hastighet med isberg på Nordatlanten och sjunker på två timmar och 40 minuter. Det finns livbåtsplatser till knappt hälften av de ombordvarande, men eftersom knappt någon av livbåtarna utnyttjas till sin fulla kapacitet överlever knappt en tredjedel av de ombordvarande.</li>
<li>1924 – Stockholms första och enda bensindrivna spårvagn sätts i trafik på sträckan Karlaplan–Frihamnen. Anledningen till att Stockholms Spårvägar har skaffat denna är, att den ska gå över Gärdet, där man inte får sätta upp kontaktledningar för spårvagn, eftersom det ska kunna användas som reservflygfält.</li>
<li>1927 – Strax före klockan tio på förmiddagen kör försäljningschef Hilmer Johansson ut Volvos första serietillverkade bil Volvo ÖV 4 från företagets fabrik på Hisingen i Göteborg. Företaget har grundats i augusti året innan, som ett dotterbolag till Svenska Kullagerfabriken, men detta blir så att säga dess ”födelsedag” som bilföretag. Modellen ÖV 4 tillverkas fram till 1929 i 996 exemplar, då den ersätts av modellen Volvo PV651.</li>
<li>1931 – Sedan republikanerna har fått majoritet i det spanska kommunalvalet går den spanske kungen Alfons XIII i exil till Italien. Därmed grundas den andra spanska republiken, som varar fram till 1939, då Francisco Franco och fascisterna tar makten i landet.</li>
<li>1935 – Den franske utrikesministern Pierre Laval, den brittiske premiärministern Ramsay MacDonald och den italienske diktatorn Benito Mussolini undertecknar den så kallade Stresafronten, ett avtal som avslutar den konferens mellan dessa parter, som har pågått i den italienska staden Stresa sedan 11 april. I detta avtal lovar de tre länderna, att arbeta för att bekräfta Locarnofördraget från 1925, att garantera Österrikes självständighet och se till att Tyskland inte fortsätter att sätta sig över Versaillesfredens bestämmelser. Mussolini hoppas också, att avtalet ska leda till, att Storbritannien och Frankrike inte blandar sig i den pågående Abessinienkrisen.</li>
<li>1988 – Sovjetunionen, USA, Pakistan och Afghanistan undertecknar i schweiziska Genève ett FN-avtal, genom vilket Sovjet förbinder sig att retirera med sina trupper från Afghanistan. Sovjetiska trupper har befunnit sig i landet sedan slutet av 1979, då afghansk-sovjetiska kriget utbröt och det dröjer till 15 februari året därpå, innan de sista sovjetiska trupperna har lämnat landet.</li>
</ul>
