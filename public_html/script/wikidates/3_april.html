<ul>
<li>419 – Eulalius, som har varit motpåve sedan 27 december året innan (dagen innan Bonifatius I har valts till påve), blir avsatt av en synod i Rom, då kejsar Honorius erkänner Bonifatius som den rättmätige påven. Sedan de bådas påveval har det nämligen rått tvist om vem som ska vara rättmätig och i väntan på att saken ska lösas har båda blivit utvisade från Rom (Eulalius har emellertid stannat i staden och hans anhängare har råkat i strid med Bonifatius anhängare). Efter avsättningen utses Eulalius dock till biskop i Kampanien. När Bonifatus dör 422 lanseras Eulalius ånyo som kandidat till påvestolen, men då vägrar han gå med på utnämningen och han dör året därpå.</li>
<li>1287 – När påven Honorius IV avlider kommer påvestolen att stå tom i nästan ett år, innan Nicolaus IV väljs till ny påve den 22 februari 1288.</li>
<li>1783 – Den amerikanske parisambassadören Benjamin Franklin och den svenske greven Gustaf Philip Creutz undertecknar i Paris en vänskaps- och handelstraktat å sina länders vägnar. Detta blir det första avtal USA sluter med ett land, som inte är direkt involverat i det ännu pågående amerikanska revolutionskriget och Sverige blir därigenom det första neutrala landet, som erkänner den nya amerikanska unionen.</li>
<li>1922 – Josef Stalin utses till generalsekreterare i sovjetiska kommunistpartiets centralkommitté. Då sovjetledaren Vladimir Lenin strax därefter drabbas av slaganfall och under de två åren fram till sin död 1924 mer och mer tvingas bort från politiken på grund av sin vacklande hälsa, kan Stalin gradvis öka sin makt och har vid Lenins död en stark utgångspunkt för att vinna den maktkamp, som därefter följer inom sovjetledningen.</li>
<li>1936 – Den tysk-amerikanske snickaren Bruno Hauptmann blir avrättad i elektriska stolen i Trenton State Prison. Han har mot sitt nekande dömts skyldig till kidnappandet av och mordet på flygaren Charles Lindberghs tvåårige son 1932, men under senare år har Haputmanns skuld blivit ifrågasatt.</li>
<li>1973 – Världens första mobiltelefonsamtal rings från korsningen av 56:e gatan och Lexington Avenue i New York. Uppfinnaren Martin Coopers prototyp väger omkring 1 kilo och batteriet håller ungefär i 20 minuter.</li>
<li>2004 – Göran Hägglund efterträder Alf Svensson som partiledare för Kristdemokraterna. Då Svensson har innehaft posten sedan 1971 har han, med sina över 32 år, blivit den långvarigaste partiledaren genom tiderna i Sveriges riksdag.</li>
<li>2008 – Lidragatan i Cyperns huvudstad Nicosia, som har varit stängd med en mur sedan 1964, öppnas, vilket är ett första steg mot en lösning av Cypernfrågan (att ön sedan den turkiska invasionen 1974 är delad i en nordlig, turkisk del och en sydlig, grekisk del).</li>
</ul>
