<ul>
<li>305 – De romerska kejsarna Diocletianus och Maximianus abdikerar från kejsartronen och överlämnar den till Constantius I Chlorus och Galerius. Diocletianus abdikerar på grund av sjukdom och blir därmed den ende romerske kejsare, som ger upp tronen frivilligt, medan medkejsaren Maximianus abdikerar på hans uppmaning. Constantius I Chlorus är mycket mildare än Diocletianus och Maximianus i förföljandet av kristna, men Galerius är mycket hård mot de kristna, så när Constantius stupar i Britannien året därpå fortsätter förföljandet med förnyad kraft.</li>
<li>1045 – Benedictus IX abdikerar för andra gången från påvestolen och säljer ämbetet till sin gudfar Johannes Gratianus, som själv blir påve med namnet Gregorius VI fyra dagar senare. Han abdikerar dock redan året därpå och efter att Clemens II har varit påve i knappt ett år återkommer Benedictus IX för tredje gången i ämbetet 1047.</li>
<li>1346 – Det svenska kungaparet Magnus Eriksson och Blanka av Namur testamenterar Vadstena kungsgård till heliga Birgitta, för att bli grunden till hennes tilltänkta kloster. Hon har formulerat sin klosterregel året innan, men det dröjer till 1370, innan hon lyckas få påven att godkänna sin klosterorden och till 1384, innan klostret kan invigas (elva år efter hennes död).</li>
<li>1707 – Kungarikena England och Skottland, som har haft gemensam regent och därmed varit i personalunion sedan 1603, går genom de så kallade Unionsakterna i realunion och bildar Storbritannien, medan Irland, som har stått under engelskt styre sedan 1100-talet, förblir ett eget kungarike till 1801. Akterna gör lag av det unionsfördrag, som de båda länderna har ingått året innan och därigenom avskaffas de engelska och skotska parlamenten och det nya landet får ett gemensamt parlament, med säte i London. Dessutom blir de båda ländernas regerande drottning Anna Storbritanniens första regent, medan hon alltså behåller titeln drottning av Irland.[2]</li>
<li>1723 – En stor brand utbryter i Katarinakvarteret på Södermalm i Stockholm. Omkring 500 hus, inklusive Katarina kyrka, brinner ner och 7&#160;000 människor blir hemlösa. Kyrkan återuppbyggs på tio år, men trots att man förbjuder övriga hus att återuppbyggas i trä får några av dem ändå detta material. Två veckor senare slår blixten ner i staden och förstår två andra kyrkor.</li>
<li>1776 – Juristen, professorn och jesuiten Adam Weishaupt grundar den religiösa Illuminatiorden i den bayerska staden Ingolstadt. Den grundas i upplysningstidens anda, men anses så småningom av bayerska staten utgöra ett sådant hot mot kristendomen, att den tio år senare förbjuds.</li>
<li>1786 – Wolfgang Amadeus Mozarts opera Figaros bröllop (Le nozze di Figaro, ossia la folle giornata), med libretto av Lorenzo Da Ponte, har urpremiär i den österrikiska huvudstaden Wien, under Mozarts egen ledning. Operan bygger på komedipjäsen Figaros bröllop av den franske dramatikern Pierre Augustin Caron de Beaumarchais.</li>
<li>1837 – Det svenska optiska telegrafnätet öppnas för allmän korrespondens och blir därmed världens första statligt producerade teletjänst för allmänheten. Nätet har funnits sedan 1794, men tidigare varit reserverat för militären och statsledningen. Det läggs ner 1881, när den elektriska telegrafen har konkurrerat ut den och telefonen har introducerats.</li>
<li>1869 – Revyteatern Folies Bergère invigs på rue Richer 32 i Paris. Den når sin höjdpunkt mellan 1890-talet och 1920-talet, men existerar än idag (2016).</li>
<li>1886 – En allmän strejk utbryter i USA. Den eskalerar snabbt och leder tre dagar senare till den så kallade Haymarketmassakern i Chicago, då flera strejkande arbetare omkommer i ett upplopp. Strejken blir i slutänden dock en seger för arbetarna, eftersom den leder till att åtta timmars arbetsdag införs i USA. Till minne av massakern och strejken är första maj numera arbetarnas internationella dag och helgdag i de flesta länder världen runt.</li>
<li>1890 – Svenska arbetare går för första gången ut i demonstrationer, med krav på åtta timmars arbetsdag, på årsdagen av utbrottet av den amerikanska generalstrejken 1886. Det dröjer till 1919, innan åttatimmarsdagen införs i Sverige och till 1939, innan första maj blir allmän helgdag i landet.</li>
<li>1931 – Skyskrapan Empire State Building på Manhattan i New York invigs efter en byggtid på två år. Med sina 102 våningar och 443,2 meters höjd är det världens högsta byggnad och förblir så i över 40 år, innan World Trade Center (också på Manhattan) invigs 1972.</li>
<li>1940 – Tre veckor efter att tyskarna har inlett invasionen av Norge blir Tromsø blir provisorisk norsk huvudstad, då kung Håkon VII och regeringen har flytt dit. Den 7 juni lämnar de dock Norge och går i exil till London, där de förblir till krigsslutet 1945.</li>
<li>1945 – Den tyske propagandaministern Joseph Goebbels och hans hustru Magda mördar sina sex barn i Führerbunkern i Berlin, där de har levat de senaste månaderna. Därefter begår de själva självmord och flera generaler följer deras exempel. Detta sker dagen efter att Adolf Hitler och hans nyblivna hustru Eva Braun har tagit sina liv. När Goebbels, som Hitler har utsett till rikskansler, nu är död övertar storamiralen Karl Dönitz den tyska regeringsmakten i en provisorisk tysk regering. Denna existerar fram till 23 maj, då de allierade upplöser den och själva tar över styret över Tyskland.</li>
<li>1953 – I enlighet med Fördraget om upprättandet av Europeiska kol- och stålgemenskapen öppnas en gemensam marknad för handel med stål mellan de sex medlemsländerna Frankrike, Västtyskland, Italien, Nederländerna, Belgien och Luxemburg (gemensam marknad för kolhandel har öppnats redan den 10 februari samma år).</li>
<li>1958 – Upphävande av passkontrollen vid de internordiska gränserna träder i kraft för de fyra medlemsländerna Danmark, Finland, Norge och Sverige (med undantag för Grönland, Färöarna, Jan Mayen och Svalbard). Detta innebär, att medborgare från dessa länder inte behöver medföra pass eller andra legitimationshandlingar, vid resa mellan länderna. Island ansluts till passunionen 1965 och Färöarna 1966.</li>
<li>1967 – Den världskände amerikanske rock'n'roll-sångaren Elvis Presley och Priscilla Wagner gifter sig. Äktenskapet varar till 1973, då makarna skiljer sig och de får tillsammans dottern Lisa Marie.</li>
<li>1969 – Det svenska experimentkärnkraftverket Ågestaverket är nära att drabbas av härdsmälta, då ett läckage uppstår, vilket ger upphov till översvämning, som slår ut en del av säkerhetssystemet.</li>
<li>1982 – Den brittiska flottan når fram till Falklandsöarna och börjar bomba flygplatsen i huvudstaden Port Stanley. Falklandskriget mellan Storbritannien och Argentina har då pågått i en månad och kommer att vara till mitten av juni.</li>
<li>2004 – Cypern, Estland, Lettland, Litauen, Malta, Polen, Slovakien, Slovenien, Tjeckien och Ungern blir medlemmar av Europeiska unionen. Denna utvidgning av unionen med tio nya medlemsstater på en gång är den största i unionens historia och utökar antalet medlemsstater från 15 till 25.</li>
<li>2009 – En ändring av den svenska äktenskapsbalken träder i kraft efter beslut av riksdagen en månad tidigare. Ändringen innebär att samkönat äktenskap blir tillåtet i landet och att personer av samma kön därmed kan gifta sig. Därmed upphör den äktenskapsliknande parformen registrerat partnerskap, som har varit homosexuellas motsvarighet till äktenskap sedan 1995.</li>
<li>2011 – Den förre påven Johannes Paulus II, som avled 2005, blir saligförklarad av efterträdaren Benedictus XVI. Han blir därmed den tredje 1900-talspåven som saligförklaras.</li>
</ul>
