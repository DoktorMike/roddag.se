<ul>
<li></li>
<li>1436 – Den svenske upprorsledaren och rikshövitsmannen Engelbrekt Engelbrektsson blir mördad på en holme i Hjälmaren av Måns Bengtsson, då han är på väg till Stockholm. Engelbrekt blir begravd i den närliggande Örebro kyrka och blir efter sin död föremål för en riklig helgonkult. När han nu är borta från en politiska scenen kommer den under de närmaste 35 åren behärskas av hans efterträdare Karl Knutsson.</li>
<li>1471 – 3&#160;500 man yorkiska trupper, ledda av Edvard IV (som en månad tidigare har återtagit den engelska tronen från sin rival Henrik VI), besegrar 6&#160;000 man lancastriska, ledda av den avsatte Henriks drottning Margareta av Anjou, i slaget vid Tewkesbury. Därmed krossas den lancastriska drömmen att återta kronan och två och en halv vecka senare låter Edvard mörda Henrik, som sitter fången i Towern i London. Det dröjer dock till 1485, innan det pågående engelska inbördeskriget Rosornas krig är över.</li>
<li>1862 – Kapten Henrik Lindström introducerar på Hotell Witt i Kalmar en köttfärsbiffrätt, som han har ätit under sin tid i den ryska huvudstaden S:t Petersburg. Rätten blir mycket uppskattad och sprids sedermera till hela Sverige. Den får efter upphovsmannen namnet biff à la Lindström.</li>
<li>1886 – Den generalstrejk med demonstrationer för åtta timmars arbetsdag, som har utbrutit i Chicago den 1 maj, eskalerar, då sju poliser och fyra demonstrerande arbetare dödas i den så kallade Haymarketmassakern, när en bomb kastas, sedan tumult har uppstått mellan arbetare och poliser. Till minne av händelsen högtidlighålls den första maj varje år som arbetarnas internationella dag.</li>
<li>1970 – Fyra studenter blir ihjälskjutna och nio skadade av nationalgardet vid universitetet Kent State University i Kent i Ohio i USA, då studenterna genomför en protestmarsch mot USA:s invasion av Kambodja, som president Richard Nixon har meddelat på tv den 30 april.</li>
<li>1979 – Den brittiska konservativa partiledaren och oppositionsledaren Margaret Thatcher efterträder James Callaghan som Storbritanniens premiärminister, sedan hennes parti har vunnit valet dagen innan. Hon blir landets första kvinnliga premiärminister och kommer att inneha posten till 1990. Tillsammans med den amerikanske presidenten Ronald Reagan (som tillträder 1981) kommer hon att dominera 1980-talets världspolitik och får smeknamnet Järnladyn (The Iron Lady).</li>
<li>1989 – Den amerikanska rymdsonden Magellan skickas upp i rymden med rymdfärjan Atlantis, med uppdraget att cirkulera runt och kartlägga planeten Venus yta. Detta blir den första rymdsond, som skickas upp med hjälp av en rymdfärja, den första som använder Inertial Upper Stage-bränsleraket och den första som använder sig av aerobraking, för att hamna i omloppsbana. Den går i omloppsbana runt Venus 10 augusti året därpå och cirkulerar sedan runt planeten till 1994.</li>
<li>1991</li>
<li></li>
<li>Det filippinska hembiträdet Delia Maga, som arbetar i Singapore, hittas strypt till döds, samtidigt som hennes arbetsgivares fyraårige son Nicholas Huang, som hon passade vid tiden för sin död, hittas drunknad i ett badkar. Ett annat filippinskt hembiträde, Flor Contemplacion, blir misstänkt för de båda morden och erkänner dem, vilket leder till, att hon avrättas 1995. Innan avrättningen framkommer indikationer på, att Nicholas far kan ha mördat Maga, sedan sonen drunknat genom en olyckshändelse, men avrättningen genomförs ändå, trots att den filippinske presidenten Fidel Ramos vädjar till Singapore att inte genomföra den. Händelsen leder till flera år av ansträngda relationer mellan Filippinerna och Singapore.</li>
<li>Dagen blir en trippelsegerdag för Sverige, då bordtennisspelarna Peter Karlsson och Thomas von Scheele vinner guldmedaljerna i herrdubbelturneringen i årets bordtennis-VM, samma dag som Sverige tar guld i herrishockey-VM och artisten Carola Häggkvist senare på kvällen vinner årets upplaga av Eurovision Song Contest i Rom med låten ”Fångad av en stormvind”.</li>
</ul>
