<ul>
<li>1621 – Sedan Paulus V har avlidit den 28 januari väljs Alessandro Ludovisi till påve och tar namnet Gregorius XV.</li>
<li>1670 – Vid Fredrik III:s död efterträds han som kung av Danmark och Norge av sin son Kristian V.</li>
<li>1719 – Karl XII:s ”finansminister” Georg Heinrich von Görtz, som efter kungens död året innan har utsetts till syndabock för det svenska nederlaget i det pågående stora nordiska kriget och därför har blivit arresterad och avsatt från sina poster, blir dömd till döden av en jury, som enbart består av hans politiska motståndare. Han avrättas den 19 februari genom halshuggning på galgbacken vid Skanstull i Stockholm.</li>
<li>1796 – Den kinesiske Qianlong-kejsaren abdikerar till förmån för sin son Yongyan, som bestiger tronen som Jiaqing-kejsaren.</li>
<li>1893 – Den italienske kompositören Giuseppe Verdis opera Falstaff har urpremiär på den berömda La Scala-teatern i Milano. Verket har libretto av Arrigo Boito och är bland annat inspirerat av William Shakespeares pjäser Muntra fruarna i Windsor, Henrik IV och En midsommarnattsdröm.</li>
<li>1900 – Den internationella herrtennisturneringen International Lawn Tennis Challenge (som har grundats året innan och 1946 byter namn till Davis Cup) spelas för första gången i Boston. Det amerikanska laget (bland annat bestående av turneringens grundare Dwight F. Davis) besegrar ett brittiskt med 3–0. Året därpå ställs tävlingen in, eftersom britterna inte deltar, men 1902 hålls den igen. Det är dock först 1904, som fler lag än det amerikanska och brittiska deltar.</li>
<li>1934 – Grekland, Jugoslavien, Rumänien och Turkiet undertecknar den så kallade Balkanpakten i den grekiska huvudstaden Aten.[1] Pakten förbinder de deltagande länderna att hjälpa till att försvara varandras gränser och bidrar till att bibehålla freden mellan Turkiet och Balkanländerna efter Osmanska rikets upplösning efter första världskriget. Dock lyckas den inte förhindra de intriger, som leder till intervenering av Storbritannien, Tyskland och Sovjetunionen under andra världskriget, varför den upplöses 1938.</li>
<li>1943 – Striderna mellan amerikaner och japaner om stillahavsön Guadalcanal, som har varat sedan 7 augusti året innan, avslutas när den amerikanske befälhavaren Patch inser att de sista kvarvarande japanerna har lämnat ön (två dagar tidigare). Därmed förklaras Guadalcanal säkrad för de allierade styrkorna.</li>
<li>1946 – Det svenska radioprogrammet Frukostklubben sänds för första gången och har Sigge Fürst som programledare. Det läggs ner 1949, men återupptas 1955 och sänds sedan fram till 1978, varunder man gör totalt 680 avsnitt.</li>
<li>1969 – Jumbojetplanet Boeing 747 provflygs för första gången av testpiloterna Jack Waddell och Brien Wygle efter flera månaders förberedelser. Flygningen går väl och planet visar sig motståndskraftigt mot så kallad ”Dutch roll”, som har varit ett problem för tidigare jetplansmodeller. Den 15 januari året därpå görs planets första kommersiella flygning och än idag (2016) är flygplanstypen vanlig inom kommersiell, framförallt interkontinental, passagerarflygning.</li>
</ul>
