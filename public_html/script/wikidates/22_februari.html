<ul>
<li></li>
<li>1288 – Sedan Honorius IV har avlidit året före väljs Girolamo Masci till påve och tar namnet Nicolaus IV.</li>
<li>1371 – Vid David II:s död efterträds han som kung av Skottland av sin systerson Robert II. Därmed dör kungaätten Bruce ut på manssidan och ätten Stewart, som kommer att härska över Skottland till 1714, uppstiger på tronen.</li>
<li>1848 – Sedan den franska regeringen har förbjudit landets republikanska opposition att hålla politiska banketter utbryter ett uppror bland arbetare i Paris, vilken går till historien under namnet februarirevolutionen. Premiärminister François Guizots regering tvingas avgå dagen därpå och den 24 februari avsätts även kungen Ludvig Filip I. Denna revolution blir början på en våg av revolutioner, som sveper över hela Europa under året. I Sverige går de oroligheter, som inträffar i Stockholm en knapp månad senare i revolutionens spår, till historien under namnet marsoroligheterna.</li>
<li>1901 – Örebro pappersbruk grundas och tillverkar från början sulfatmassa. Bruket får under åren flera olika ägare, men när det 1988 köps upp av franska La Farge byter det namn till Örebro kartongbruk, som äger bestånd till 2010, då La Farge lägger ner det.</li>
<li>1902 – Den svenska sportklubben Södertälje SK grundas i källaren på Södertälje stadshus.</li>
<li>1912 – Det nederländska flygplanstillverkningsföretaget Fokker grundas av flygpionjären Anthony Fokker. Företaget existerar fram till 1996, då det går i konkurs.</li>
<li>1944 – Sovjetiska bombplan utför ett bombanfall över Stockholm och Strängnäs, antagligen på grund av felnavigering under en bombräd mot finska Åbo. Lyckligtvis dödas ingen människa, medan tre stycken skadas lindrigt. Det råder emellertid än idag delade meningar om huruvida anfallet var ett misstag eller ett försök att skrämma Sverige till att inte ge sig in i kriget på Finlands sida.</li>
<li>1974 – Pakistan erkänner formellt Östpakistans självständighet, under namnet Bangladesh.[1] Landet utropade sin självständighet redan på våren 1971 och har i praktiken var självständigt sedan december samma år, då Bangladeshs befrielsekrig slutade med att Pakistan kapitulerade.</li>
<li>1979 – Under 1970-talet har en miljöskandal uppstått vid växtgiftsföretaget BT Kemis fabrik i skånska Teckomatorp, då det har upptäckts, att företaget har grävt ner en mängd tunnor med gift, för att gömma dem, vilka dock har förgiftat marken och luften runt fabriken. Denna dag sprängs den och tunnorna kapslas in, så att inget mer gift ska kunna läcka ut.</li>
<li>1980 – Det amerikanska herrishockeylandslaget vinner finalen i ishockeytävlingen under årets vinter-OS i Lake Placid efter att ha besegrat Finland med 4–2. Eftersom USA vinner guldet (dess andra ishockeyguld i OS-sammanhang), trots att laget enbart består av entusiastiska amatörer, och alltså besegrar samtliga övriga lag, inklusive det professionella sovjetiska landslaget, går ishockeytävlingen i USA till historien under namnet Miracle on Ice.</li>
<li>2014 – Euromajdanprotesterna i Ukraina leder till att president Viktor Janukovytj blir avsatt och ställs inför riksrätt. Under denna lyckas han dock fly till Charkiv, för att strax därefter gå i exil till Ryssland. Han vägrar dock godkänna avsättningen, som han anser vara en statskupp, och fortsätter se sig som Ukrainas laglige statschef.</li>
</ul>
