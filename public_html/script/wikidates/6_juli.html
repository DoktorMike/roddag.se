<ul>
<li>371 f.Kr. – En koalition av boiotier med Thebe i spetsen besegrar, under Epameinondas ledning, en spartansk armé i slaget vid Leuktra, där den spartanske befälhavaren Kleombrotos I stupar. Enligt den romerske historieskrivaren Diodorus Siculus (som lever omkring 300 år senare) stupar omkring 300 av de uppåt 8&#160;500 boiotierna, medan geografen Pausanias ytterligare några århundraden senare anger antalet till 47. Den med slaget samtide grekiske historikern Xenofon anger att spartanerna förlorar 1&#160;000 av sina 10&#160;000–11&#160;000 man, medan Diodorus anger antalet stupade på deras sida till över 4&#160;000. Slaget blir en avgörande seger för boiotierna, eftersom det gör slut på det inflytande över den grekiska världen, som Sparta har haft sedan det peloponnesiska kriget i slutet av 400-talet f.Kr.</li>
<li>1249 – Vid Alexander II:s död efterträds han som kung av Skottland av sin son Alexander III. Trots att han två år senare gifter sig med den engelska prinsessan Margareta lyckas han framgångsrikt motstå de engelska kungarnas krav på att han ska erkänna Skottland som ett engelskt län. Han lyckas under 1260-talet även erövra de norska lydländerna Hebriderna och Isle of Man, men med hans död 1286 utslocknar den gamla skotska kungaätten Dunkeld, som har innehaft den skotska tronen sedan 1034.</li>
<li>1415 – Den böhmiske prästen, filosofen och reformatorn Jan Hus blir bränd på bål i Konstanz, sedan konciliet i staden har dömt honom till döden för kätteri. Han har nämligen börjat predika mot den katolska kyrkans doktriner och läror och ses därmed idag som en förelöpare till Martin Luther, som inledde reformationen i början av 1500-talet. Avrättningen leder till att det 1419 utbryter krig mellan hans följeslagare i Böhmen och Mähren och den katolska kyrkan, vilket varar till omkring 1434.</li>
<li>1483 – En och en halv vecka efter att Rikard III har erövrat den engelska kronan från sin brorson Edvard V (25 juni) utförs hans kröning i Westminster Abbey. Han stupar dock i slaget vid Bosworth Field 1485, varvid hans ätt (huset York) utslocknar och Henrik VII inleder Tudorättens tid på den engelska tronen.</li>
<li>1758 – Sedan Benedictus XIV har avlidit den 3 maj väljs Carlo della Torre di Rezzonico till påve och tar namnet Clemens XIII.</li>
<li>1885 – Den franske kemisten och biologen Louis Pasteur utför det första testet med vaccin mot rabies på en människa, den nioårige Joseph Meister, som har blivit biten av en rabiessmittad hund. Pasteur har tidigare testat vaccinet på hundar, men trots att han löper risk att anklagas för att utföra läkekonst utan licens väljer han nu alltså att för första gången pröva vaccinet på en människa. Behandlingen blir framgångsrik och Meister smittas inte av rabies. Han lever sedan till 1940, då han 64 år gammal begår självmord vid den tyska invasionen av Paris.</li>
<li>1917 – Den brittiske officeren T.E. Lawrence (mest känd som ”Lawrence av Arabien”) leder, tillsammans med Auda ibu Tayi, araberna i slaget om Akaba under den arabiska revolten mot det osmanska riket. Arabernas erövring av staden Akaba vid Röda havet blir strategiskt mycket viktig, eftersom det ger möjlighet att öppna en försörjningslinje till de arabiska och brittiska styrkor, som är placerade längre norrut i Transjordan och Palestina och dessutom avlägsnar det osmanska hotet mot Suezkanalen.</li>
<li>1939 – Nazisterna stänger de sista judiska företagen i Tyskland, som en del i diskrimineringen av den judiska befolkningen i landet. Redan 1935 har judarna genom Nürnberglagarna blivit fråntagna sitt tyska medborgarskap och räknas sedan dess som ”undersåtar till staten”.</li>
<li>1942 – Den judiska flickan Anne Frank och hennes familj, som har flytt från Tyskland till Nederländerna undan nazisterna 1933, går under jorden i Amsterdam, sedan hennes storasyster Margot har fått en tvångsinkallelseorder till tvångsarbete i Tyskland. De lever sedan gömda, tillsammans med en annan familj (van Pels) i en vindsvåning under två år, tills de blir avslöjade och infångade i augusti 1944.</li>
<li>1962 – Pratshowen The Late Late Show börjar sändas i irländsk tv och visas i ungefär två timmar på fredagskvällar med start halv tio. Den visas än idag (2016) och räknas därför som världens äldsta ännu visade pratshow. Den mest kände programledaren blir Gay Byrne, som leder programmet från starten till sin pensionering 1999. Programledarskapet övertas därefter av Pat Kenny i tio år, innan den nuvarande programledaren Ryan Tubridy tar över 2009.</li>
<li>1964 – Det brittiska protektoratet Nyasaland i sydöstra Afrika blir en självständigt. 1953-1963 har protektoratet varit en del av Centralafrikanska federationen, som dock sedan 1 januari 1964 åter är uppdelad i de tre delar det var innan 1953. Nyasaland har sedan dess varit ett självstyrande protektorat inom det brittiska samväldet, men blir nu en helt självständig republik med namnet Malawi, ett namn som har sin grund i det medeltida Maraviriket (dock fortfarande som medlem av samväldet). Redan i augusti drabbas det nya landet av regeringskris, genom vilken den nyutnämnde premiärministern Hastings Banda tar makten och gör Malawi till en enpartidiktatur. Först 1993 införs flerpartisystem och demokrati i landet.</li>
<li>1967 – Inbördeskrig utbryter i Nigeria, sedan dess sydligaste provinser den 30 maj har utropat sig självständiga som republiken Biafra. Kriget blir mest känt för bilderna av den svältkatastrof, som drabbar den biafranska civilbefolkningen (särskilt barnen) och som genom att kablas ut över världen skapar världsvid sympati för biafranerna. Den nigerianska sidan står dock som segrare i januari 1970, då Biafra åter införlivas med Nigeria.</li>
<li>1975 – Den franska kolonin Komorernas parlament utropar ögruppens självständighet från Frankrike,[1] trots att man 1973 har kommit överens om att öarna ska bli självständiga först 1978. Ön Mayotte har dock 1974 i en folkomröstning sagt nej till självständighet och gör det även i en ny omröstning 1976 och den förblir därför under fransk kontroll och är det än idag (2016). Under de kommande åren skakas ögruppen av en rad statskupper, vilka fortsätter in på 2000-talet.</li>
<li>2006 – Högsta domstolen dömer tre personer till villkorlig dom och dagsböter och en fjärde till skyddstillsyn för hets mot folkgrupp, sedan de har delat ut flygblad mot homosexuella på Staffanskolan i Söderhamn. Detta är den hittills (2016) enda fällande domen för hets mot folkgrupp angående homosexuella i Sverige, sedan detta blev kriminellt 2002.</li>
</ul>
