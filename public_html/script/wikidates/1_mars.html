<ul>
<li>293 – De romerska kejsarna Diocletianus och Maximianus utnämner Constantius I Chlorus och Galerius till caesarer, vilket blir inledningen på den så kallade tetrarkin inom det romerska kejsardömet.</li>
<li>492 – Sedan Felix III har avlidit samma dag väljs Gelasius I till påve.</li>
<li>705 – Sedan Johannes VI har avlidit den 11 januari väljs Johannes VII till påve.[1]</li>
<li>1561 – Kullens fyr tänds för första gången. Byggnationen hade beordrats av kung Fredrik II av Danmark. Fyren var av typ papegojfyr.</li>
<li>1593 – Den svenske rikskanslern Nils Göransson Gyllenstierna öppnar ett kyrkomöte i Uppsala, vilket numera anses som den svenska kyrkans viktigaste. Den 5 mars har mötet enats om att Sverige ska vara en luthersk stat och att den augsburgska bekännelsen från 1530 ska vara kyrkans bekännelsegrund, vilket den är än idag (2016).</li>
<li>1803 – Ohio blir den 17:e delstaten som upptas i den amerikanska unionen.[2]</li>
<li>1867 – Nebraska blir den 37:e delstaten som upptas i den amerikanska unionen.[3]</li>
<li>1872 – Området Yellowstone som ligger i Klippiga bergen i de amerikanska delstaterna Idaho, Montana och Wyoming blir världens första nationalpark. Syftet är att områdets unika natur ska skyddas mot exploatering. Det dröjer dock nästan 40 år, till 1909, innan Europas första nationalparker inrättas i Sverige.</li>
<li>1912 – Albert Berry utför det första fallskärmshoppet från ett flygande flygplan i USA nära St. Louis i Missouri. Den nu 33-årige Berry har hoppat från varmluftsballonger sedan han var 16, men redan i sitt andra hopp från ett flygplan en dryg vecka senare omkommer han. Världens första hopp från ett flygplan har gjorts året innan och även om det sker flera dödsolyckor under experimenterandet med fallskärmar får de under det snart utbrutna första världskriget stor betydelse för piloternas överlevnad, när deras flygplan blir nedskjutna.</li>
<li>1929 – Den första och enda bensinspårvagnen i Stockholm, vilken har varit i bruk sedan 1925, tas ur trafik. Den har gått över Gärdet, där man inte har fått sätta upp någon kontaktledning, eftersom man har använt det som reservflygfält.</li>
<li>1932 – Den amerikanske flygaren och författaren Charles Lindberghs ett och ett halvt-årige son Charles Jr. blir kidnappad. Trots att en lösesumma begärs och trots föräldrarnas vädjan hittas pojken den 12 maj mördad i ett dike inte långt från Lindberghs hem. 1935 grips snickaren Bruno Hauptmann, som året därpå döms skyldig till brottet och avrättas. På senare tid har det dock ifrågasatts om Hauptmann verkligen var kidnapparen.</li>
<li>1953 – Den svenske skidåkaren Nils ”Mora-Nisse” Karlsson vinner Vasaloppet för nionde och sista gången. Än i dag (2016) är hans rekord på nio vasaloppssegrar oslaget.</li>
<li>1989 – Tillverkning och försäljning av öl blir tillåtet på Island efter att det har rått förbud mot drycken i flera decennier.</li>
<li>2007 – Sedan en domstol i oktober året innan har beslutat att de ungdomar, som ockuperar Ungdomshuset på Nørrebro i Köpenhamn, ska lämna huset, stormas det vid sjutiden på morgonen denna dag av polisen. Totalt grips 219 personer och byggnaden töms. Detta följs av flera dagars kravaller och protester, men den 5 mars börjar man riva huset.</li>
</ul>
