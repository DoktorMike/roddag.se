<ul>
<li>1351 – Under det pågående bretonska tronföljdskriget utkämpas en arrangerad drabbning mellan sextio ädlingar, riddare och väpnare (30 på var sida) från de båda bretonska slotten Josselin och Ploërmel, vilken går till historien som De trettios kamp. Kampen är arrangerad för att bryta dödläget mellan de båda slotten och även om riddarna från Josselin står som segrare får drabbningen ingen större betydelse för krigets utgång. Av samtiden ses den dock som ett av de högsta bevisen på ädelmod och ridderlighet och den blir vida besjungen och romantiserad.</li>
<li>1625 – Vid Jakob I:s död efterträds han som kung av England, Skottland och Irland av sin son Karl I.</li>
<li>1782 – Charles Watson-Wentworth tillträder posten som Storbritanniens premiärminister för andra gången. 1765–1766 har han suttit på posten i ett år, men då tvingats avgå på grund av interna stridigheter i regeringen, och denna gång kommer han endast att sitta i tre månader, då han avlider i en influensaepidemi den 1 juli. Under dessa tre månader försöker han få slut på det amerikanska revolutionskriget, genom att i parlamentet propagera för att Storbritannien ska erkänna USA som självständig stat (vilket sker året därpå).</li>
<li>1794 – Sverige och Danmark ingår ett förbund, för att skydda sin utrikeshandel under det pågående europeiska stormaktskriget. Enligt detta ska de båda länderna undvika att angripa varandra, om de skulle bli indragna i kriget. Förbundet blir ett streck i räkningen för Rysslands planer, eftersom det innebär, att Sverige inte längre står isolerat vad gäller handel, vilket försvårar de ryska planerna på en erövring av det svenska Finland, vilka får skjutas upp i femton år.</li>
<li>1958 – Nikita Chrusjtjov, som har varit förste sekreterare för Sovjetunionens kommunistiska parti och därmed i praktiken Sovjetunionens ledare sedan 1953, tillträder formellt posten som Sovjetunionens premiärminister, då han avsätter den sittande Nikolaj Bulganin, eftersom denne inte entydigt har varit motståndare till den så kallade antipartigruppens misslyckade kuppförsök året innan. Chrusjtjov blir dock själv avsatt från båda posterna av Leonid Brezjnev sex år senare och får tillbringa de återstående sju åren av sitt liv i husarrest.</li>
<li>1964 – Ett jordskalv inträffar strax utanför Alaskas huvudstad Anchorage och går till historien som Långfredagsskalvet, eftersom det inträffar på långfredagen. Kraften i skalvet uppgår till 9,2 på momentmagnitudskalan, vilket innebär att det är det hittills kraftigaste skalv man har uppmätt i Nordamerika och det tredje kraftigaste i världshistorien (efter jordbävningen i Valdivia 1960 på 9,5 och jordbävningen i Indiska oceanen 2004 på 9,3). De materiella skadorna blir omfattande, men antalet dödsoffer uppgår endast till 131 personer, vilket är mycket lågt för ett skalv av denna magnitud.</li>
<li>1977 – Två Boeing 747-flygplan kolliderar i kraftig dimma på en startbana på flygplatsen på den spanska ön Teneriffa. Det blir världens hittills värsta flygkatastrof, då samtliga 248 personer (234 passagerare och 14 besättningsmedlemmar) ombord på det ena planet och 335 (326 passagerare och 9 besättningsmedlemmar) av 396 (380 passagerare och 16 besättningsmedlemmar) på det andra planet omkommer. Den totala dödssiffran uppgår alltså till 583 personer (560 passagerare och 23 besättningsmedlemmar), medan endast 61 (54 passagerare och 7 besättningsmedlemmar) överlever.</li>
<li>1980 – Den norska oljeplattformen Alexander L. Kielland i Nordsjön kantrar i en kraftig storm, när ett av dess stag går sönder, och 123 av de 212 arbetare som finns på plattformen omkommer. Det visar sig vid haveriundersökningen, att staget redan innan olyckan har haft sprickor i sig, vilka troligen har uppkommit redan vid tillverkningen.</li>
<li>1989 – Den svenska tv-kanalen Nordic Channel inleder sina sändningar och blir den andra reklamfinansierade tv-kanalen i Sverige (efter TV 3). När kanalen 1991 ska byta till ”numreringsnamn” får den namnet TV5 (numera Kanal 5), då ytterligare en numrerad kanal (TV4) har hunnit grundas 1990.</li>
<li>2002 – En självmordsbombare från palestinska Hamas utför organisationens värsta terrordåd under andra intifadan, då han dödar 30 och skadar 140 israeler på Park Hotel i Netanya under den judiska påsken.</li>
<li>2004 – En 15- och en 16-årig pojke från Östersund fälls för ofredande, efter att de har kallat två jämnåriga flickor för ”hora” respektive ”slampa” och de döms att betala 5&#160;000 kronor i skadestånd till vardera flicka och utföra 20 timmars ungdomstjänst. Åtalet har ursprungligen gällt förtal, men har ändrats under rättegången.</li>
</ul>
