<ul>
<li>45 f.Kr. – Den romerske fältherren Julius Caesars trupper besegrar Pompejus den yngres armé i slaget vid Munda i Hispanien, vilket blir det sista avgörande slaget under det romerska inbördeskriget. En knapp månad senare låter Caesar avrätta Pompejus och då det sedan inte finns något organiserat motstånd mot Caesar kvar är kriget i praktiken över, varför Caesar kan återvända till Rom som segerherre.</li>
<li>1040 – Vid Harald Harfots död efterträds han som kung av England av sin halvbror Hardeknut, som redan är kung av Danmark sedan 1035. Vid Hardeknuts död två år senare upphör dock det danska väldet över England.</li>
<li>1058 – Den skotske kungen Lulach blir mördad av tronpretendenten Malkolm III, som nu utropar sig till ny kung av Skottland. Denne hävdar sin rätt till kungamakten genom att hans far Duncan I tidigare var kung, men blev dödad av Lulachs far Macbeth.</li>
<li>1719 – Ulrika Eleonora kröns till regerande drottning av Sverige och blir därmed den sista svenska regent som kröns i Uppsala domkyrka. Med undantag för Gustav IV Adolfs kröning 1800 (som hålls i Norrköping) genomförs alla efterföljande kröningar i Stockholm (fram till Oscar II:s 1873, som blir den sista).</li>
<li>1735 – Greve Axel Wrede Sparre grundar Svenska Frimurare Orden och Sveriges första frimurarloge. Vid detta första möte antas greve Carl Gustaf Tessin som frimurare och får de två första graderna.</li>
<li>1845 – Den brittiske uppfinnaren Stephen Perry tar patent på gummisnodden.</li>
<li>1861 – Som en del i Italiens enande låter det nybildade italienska parlamentet utropa Italien till kungarike med Sardiniens regent Viktor Emanuel II som sin första kung.[1]</li>
<li>1959 – En vecka efter att ett uppror har utbrutit mot det kinesiska styret i Tibet tvingas områdets religiöse ledare Dalai Lama (Tenzin Gyatso) gå i landsflykt till Indien, där han fortfarande lever i idag (2016).</li>
<li>1969 – Den ukrainsk-amerikanska läraren Golda Meir väljs till Israels premiärminister, sedan företrädaren Levi Eshkol oväntat har avlidit den 26 februari. Hon har levt i Palestina sedan 1921 och tagit aktiv del i Israels politik sedan statens grundande 1948. Hon innehar sedan posten till 3 juni 1974.</li>
<li>1988 – Ett colombianskt Boeing 727-flygplan havererar i bergen vid gränsen mot Venezuela, varvid samtliga 136 passagerare och 7 besättningsmän omkommer.</li>
<li>1991 – En folkomröstning hålls i Sovjetunionen om landets framtid. 78&#160;% röstar för att unionen ska bibehållas. Till årsskiftet upplöses den dock och ersätts av Oberoende staters samvälde (OSS). I flera sovjetrepubliker bojkottas omröstningen från officiellt håll, men där hålls istället frivilliga folkomröstningar, som inte är sanktionerade av myndigheterna. Resultatet i dessa återspeglar i stort det officiella resultatet.</li>
<li>2004 – Kosovoalbaner och serber drabbar samman i den kosovanska byn Caglavica, strax söder om huvudstaden Pristina. Under två dagar pågår oroligheter, där 22 människor dödas och över 200 skadas. Mer än 8&#160;000 serbiska hem bränns ner, medan skolor och affärer vandaliseras. 35 serbisk-ortodoxa helgedomar förtörs, liksom mer 300 kloster och kyrkor, samt två moskéer i Belgrad och Niš. 14 svenska soldater i FN:s kforstyrka skadas under oroligheterna, medan en fransk soldat blir dödad.</li>
<li>2008 – Två barn, ett och tre år gamla, blir mördade, samtidigt som deras mamma blir allvarligt skadad i ett våldsdåd i Arboga. Senare under våren häktas tyskan Christine Schürrer och hon döms i februari 2009 till livstids fängelse för morden.</li>
</ul>
