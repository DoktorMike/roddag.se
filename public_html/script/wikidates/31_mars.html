<ul>
<li>1146 – Abboten och ordensgrundaren Bernhard av Clairvaux håller i Vézelay i Burgund en påskpredikan, med den franske kungen Ludvig VII närvarande, där han propagerar för att kungen ska delta i det andra korståget mot Heliga landet, sedan den muslimske guvernören Zangi av Mosul 1144 har erövrat Edessa. Ludvig VII ger sig snart iväg till orienten, för att bistå de styrkor, som redan finns där för att befria Edessa.</li>
<li>1829 – Sedan Leo XII har avlidit den 10 februari väljs Francesco Saverio Castiglioni till påve och tar namnet Pius VIII.[1]</li>
<li>1889 – Efter en byggtid på två år blir ett av ingenjören Gustave Eiffel konstruerat metalltorn invigt på Marsfältet i den franska huvudstaden Paris, som ingång till den världsutställning, som hålls i staden för att fira 100-årsminnet av franska revolutionen (tornet öppnas dock inte för allmänheten förrän 6 maj). Eiffeltornet, som det kommer att kallas, är från början endast tänkt att stå på plats under utställningen, för att sedan monteras ner, men det blir så populärt, att man först lovar kritikerna, att det ”bara” ska stå i 20 år. Mycket snart blir det dock en så ikonisk symbol för Paris, att det får stå kvar permanent och idag (2016) är det en av Paris och hela Frankrikes största turistattraktioner.</li>
<li>1900 – Ämbetsmannen och godsägaren Theodor Odelberg blir Sveriges förste jordbruksminister, som ledare för jordbruksdepartementet. 2010 byter departementet och posten namn till landsbygdsdepartementet respektive landsbygdsminister och sedan 1932 har samtliga ministrar på posten varit antingen bondeförbundare/centerpartister eller socialdemokrater (med undantag av folkpartisten Eric Enlunds tid på posten 1978–1979).</li>
<li>1909 – Området Bosnien och Hercegovina på Balkan har sedan 1878 stått under österrikisk kontroll och har året innan formellt annekterats av Österrike-Ungern. Denna dag erkänner de serbiska myndigheterna formellt den österrikiska annekteringen, men de serbiska nationalisterna vägrar acceptera den. Detta blir också en av de stötestenar, som leder till att den österrikiske tronföljaren Franz Ferdinand blir mördad under sitt statsbesök i Sarajevo 1914, vilket blir den utlösande faktorn till första världskriget.</li>
<li>1917 – Sedan USA den 17 januari har köpt den danska kolonin Danska Västindien för 25&#160;miljoner dollar, övertar amerikanerna officiellt ögruppen denna dag och byter namn på den till Amerikanska Jungfruöarna. Öarna har varit dansk koloni sedan 1754, men sedan slaveriet har avskaffats 1848 har de mest varit en ekonomisk belastning för danska staten och man har redan 1902 försökt få till stånd en försäljning till USA, vilket dock har misslyckats. Anledningen till att affären blir av nu är att den amerikanska regeringen under det pågående första världskriget har börjat frukta, att öarna ska erövras av Tyskland, som därmed ska kunna använda dem som en bas för att hota det amerikanska fastlandet, varför regeringen väljer att själva överta ögruppen, för att förekomma tyskarna.</li>
<li>1928 – Stockholms stadsbibliotek, som är ritat av arkitekten Gunnar Asplund, invigs efter en byggtid på tio år i närvaro av bland andra prins Eugen, ecklesiastikminister John Almkvist, direktör Knut Agathon Wallenberg (som har bidragit med en miljon kronor till bygget) och förlagsdirektör Karl Otto Bonnier.</li>
</ul>
