<ul>
<li>1453 – Ett stillestånd sluts mellan Sverige och Danmark i Vadstena. Det löper på två år, men när det går ut (25 maj 1455) återupptas striderna omedelbart.</li>
<li>1521 – En tysk riksdag inleds i Worms och pågår under kejsar Karl V:s ledning till 25 maj. Riksdagen behandlar flera frågor, men blir mest känd för det så kallade fördraget i Worms, där kejsaren utfärdar förbud mot att på något sätt hjälpa reformatorn Martin Luther och stämplar honom som kättare. Dessutom ska han infångas så snart som möjligt. På grund av det folkliga stödet för Luther i Tyskland kommer fördraget dock aldrig att träda i kraft.</li>
<li>1547 – Vid Henrik VIII:s död efterträds han som kung av England och Irland av sin son Edvard VI.</li>
<li>1668 – Universitetet i Lund, som har grundats redan 19 december 1666, invigs. Planerna på universitetet har inletts direkt efter att Skånelandskapen genom freden i Roskilde tio år tidigare har blivit svenska och det har tillkommit som ett led i försvenskningen av Skåne, för att de tidigare danskarna i Skåne inte ska bege sig till Köpenhamns universitet för att studera.</li>
<li>1760 – Under det pågående pommerska kriget blir preussarna besegrade av svenskarna i slaget vid Anklam, varvid svenskarna till och med tillfångatar den preussiske generalen Heinrich von Manteuffel. Trots detta lyckas svenskarna inte utnyttja situationen till att skaffa sig någon strategisk fördel.</li>
<li>1908 – Konstnären Carl Larssons målning Gustav Vasas intåg i Stockholm 1523 placeras i Nationalmuseums trapphall. Detta har föregåtts av 25 års stridigheter om hur trapphallen ska vara dekorerad.</li>
<li>1918 – En delegation från Åland framlämnar en petition till den svenske kungen Gustaf V om att ögruppen ska anslutas till Sverige. Så småningom hänskjuts dock frågan om dess tillhörighet till Nationernas förbund, som 1921 avgör frågan till Finlands fördel.</li>
<li>1929 – Den svenska Arbetsdomstolen, som har inrättats året innan, håller sin första session i Stockholms rådhus. Dess syfte är att göra domstolsprövningar av tvister inom arbetslivet.</li>
<li>1958 – Det danska företaget Lego A/S, som sedan grundandet 1932 har tillverkat och sålt träleksaker, får patent på byggklossar i plast, som snart blir en försäljningssuccé och än i dag (2016) är företagets grund.</li>
<li>1966 – En svensk grupp yrkesutbildningssakkunniga föreslår att en enda skola med tre sektorer, gymnasieskolan, ska ersätta de nuvarande svenska skolformerna gymnasiet, fackskolan och yrkesskolan. Reformen genomförs från och med höstterminen 1971.</li>
<li>1967 – Sveriges första journalisthögskolor invigs i Sverige. 1978 överförs de till Centrum för masskommunikationsforskning på Stockholms respektive Göteborgs universitet.</li>
<li>1982 – En italiensk antiterrorstyrka stormar en lägenhet i Padua och befriar den amerikanske Natogeneralen James Lee Dozier, som hålls fången där av terroristgruppen Röda brigaderna.</li>
<li>1986 – Den amerikanska rymdfärjan Challenger exploderar strax efter uppskjutning och hela besättningen på sju personer omkommer.</li>
<li>1991 – Det svenska förpackningsföretaget Tetra Pak köper separatortillverkaren Alfa Laval för 16 miljarder kronor, vilket är den dittills största affären på den svenska börsen.</li>
<li>2003 – Det svenska Folkhälsoinstitutet går ut med nyheten att de vill se rökförbud infört på alla restauranger, barer och kaféer i hela landet.</li>
<li>2006 – Under en organiserad långfärdsskridskotur på Mälaren går 14 av 15 deltagare genom isen i Sveriges första olycka relaterad till långfärdsskridskoåkning någonsin. Räddningsarbetet kompliceras av svag is och två av deltagarna avlider, medan en skadas allvarligt på grund av nedkylningen i vaken.</li>
<li>2015 – Terroristgruppen ISIS (Islamistiska staten) förstör stora delar av Ninevemuren i Mosul (Nineve), Irak. Arkeologer uppskattar att Ninevemuren byggdes cirka år 700 före kristus. Nineve (dagens Mosul) var det forna assyriska rikets huvudstad.</li>
</ul>
