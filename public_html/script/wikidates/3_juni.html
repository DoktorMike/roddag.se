<ul>
<li></li>
<li>1839 – Den kinesiske tjänstemannen Lin Zexu, som länge har kämpat mot drogen opium i Kina, inleder en aktion, där 500 arbetare under drygt tre veckor förstör 1,2&#160;miljoner kilo opium, genom att blanda det med lime och salt och sedan dumpa det i havet i staden Humen. Aktionen avslutas efter 23 dagar och slutdatumet (26 juni) firas idag som Internationella dagen mot drogmissbruk och illegal droghandel. Då det mesta av opiumet är brittiskt leder aktionen till att britterna förklarar krig mot Kina och det första opiumkriget utbryter. Detta varar till 1842 och leder till att britterna ockuperar Hongkong, som blir brittisk koloni till 1997.</li>
<li>1844 – Vävare i Peterswaldau och Langenbielau i preussiska Schlesien startar protester och upplopp mot fabrikörer till följd av försämrade arbetsförhållanden och svält. Revolten slås ned av preussiska armén den 6 juni med elva dödsoffer som följd. Händelsen inspirerar senare Gerhart Hauptmann att skriva pjäsen Vävarna.</li>
<li>1937 – Förre kung Edvard VIII av Storbritannien, som har abdikerat från den brittiska tronen den 11 december året innan, gifter sig med sin älskarinna Wallis Simpson under en privat ceremoni nära Tours i Frankrike. Edvard har vid denna tid titeln hertig av Windsor och giftermålet är just orsaken till hans abdikation. Den brittiska regeringen har, med hänsyn till konstitutionen, nämligen inte tillåtit honom att som kung gifta sig med Simpson, eftersom hon sedan tidigare är frånskild. Han har därmed valt att abdikera och låta sin bror Albert överta tronen med namnet Georg VI, men det har alltså dröjt ett halvår efter abdikationen, innan bröllopet äger rum. Äktenskapet varar till Edvards död 1972.</li>
<li>1946 – Den franske bilingenjören Louis Réard presenterar en kvinnlig baddräkt, efter en tävling mot formgivaren Jacques Heim om att skapa ”världens minsta baddräkt”. Heim har tidigare lanserat baddräkten ”atomen”, men Réards modell, som i princip består av en be-hå-överdel och en triangelformad tygbit, sammanhållen av ett snöre, är betydligt mindre. Han kallar sin skapelse för bikini efter Bikiniatollen, där de första kärnvapenproverna i fredstid har börjat genomföras samma år, eftersom han anser baddräkten vara ”synnerligen explosionsartad”.</li>
<li>1965 – Astronauten Edward H. White blir den första amerikanen som genomför en rymdpromenad, då han under rymdfarkosten Gemini 4:s första flygdag lämnar farkosten under 22 minuter. Och även om rymdpromenaden inträffar nästan tre månader efter Sovjetunionens första promenad (8 mars) blir både promenaden och rymdfärden milstolpar, som leder till att USA så småningom vinner rymdkapplöpningen mot Sovjet.</li>
<li>1985 – Journalisten Larry King inleder sin pratshow Larry King Live på det amerikanska tv-nätverket CNN. Det blir sedermera kanalens i särklass mest sedda program och sänds under en timme varje kväll. När programmet läggs ner den 16 december 2010, sedan den då 77-årige King har valt att pensionera sig, är det CNN:s äldsta serie och har då gått i över 6&#160;000 avsnitt.</li>
<li>1998 – Då ett hjul på ett Intercity Express-tåg, på väg från München till Hamburg i Tyskland, går sönder leder detta till att tåget spårar ur vid en bro nära staden Eschede. De urspårade vagnarna slår till pelarna till bron, vilket leder till att den rasar och krossar delar av tåget. Det hela utvecklar sig till den värsta tågolyckan i Tysklands historia och den värsta i världen med ett höghastighetståg. Av de 287 ombordvarande dödas 98 personer (inklusive alla ur tågpersonalen utom lokföraren och en konduktör) samt tre järnvägsarbetare, som arbetade där tåget spårade ur, och dessutom skadas 88 personer allvarligt.</li>
<li>2003 – Den franske matematikern Jean-Pierre Serre tilldelas det första Abelpriset av den norska regeringen. Priset är uppkallat efter den norske matematikern Niels Henrik Abel och har inrättats året innan av den norska regeringen, som ett led i firandet av 200-årsminnet av Abels födelse (1802). Det är tänkt som ett alternativ till Nobelprisen, eftersom dessa inte utdelas till matematiker och tankar på det har funnits sedan 100-årsminnet av Abels födelse 1902.</li>
<li>2006 – Montenegro förklarar sig självständigt från federationen Serbien och Montenegro.[1] Då även Serbien förklarar sig självständigt från denna union två dagar senare upplöses unionen därmed formellt och den 15 juni erkänner Serbien Montenegros självständighet. Relationerna mellan de båda unionsdelarna har ett tag varit ansträngda och en folkomröstning i Montenegro i maj har gett majoritet för en självständighetsförklaring, vilket är orsakerna till att Serbien så snabbt accepterar unionens upplösning. 2008 utropar även den autonoma delrepubliken Kosovo sin självständighet från Serbien, men detta accepteras inte av de serbiska myndigheterna, då Kosovo istället ses som en del av Serbien, både juridiskt och av historiska skäl.</li>
</ul>
