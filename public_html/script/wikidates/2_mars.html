<ul>
<li></li>
<li>986 – Vid Lothars död efterträds han som kung av Västfrankiska riket av sin son Ludvig lättingen. Denne blir den siste kungen av Västfrankiska riket och när han vid sin död året därpå efterträds av Hugo Capet blir denne istället den förste kungen av Frankrike.</li>
<li>1808 – En och en halv vecka efter att ryska trupper har inlett finska kriget mot Sverige genomför ryssarna ett anfall på den isbelagda Finska viken och intar Helsingfors. Samma dag börjar de belägra fästningen Sveaborg utanför staden, vilken anses vara nyckeln till Finland, och fästningen kapitulerar den 3 maj.</li>
<li>1836 – Den mexikanska delstaten Texas förklarar sig självständig från Mexiko och utropas till republik. Detta beror på att det finns en mängd amerikanska nybyggare i området, vilka känner sig felbehandlade och trängda av den mexikanska regeringen, särskilt sedan Mexiko året innan har antagit en ny författning och dessutom avskaffat slaveriet. När texanerna har besegrat mexikanerna i slaget om San Jacinto den 21 april samma år erkänner Mexiko den självständiga republiken, vilken existerar fram till den 29 december 1845, då Texas upptas som delstat i den amerikanska unionen.</li>
<li>1913 – Det svenska riksdagspartiet Bondeförbundet grundas som ett intresseparti för folk på landsbygden. Så småningom breddar man sin politik och sedan partiet 1958 har bytt namn till Centerpartiet har man framförallt värnat om småföretagare.</li>
<li>1939 – Sedan Pius XI har avlidit den 10 februari väljs Eugenio Maria Giuseppe Giovanni Pacelli till påve och tar namnet Pius XII.[1]</li>
<li>1956 – Efter flera års oroligheter undertecknas ett avtal i Paris, där Spanien erkänner det spansk-franska protektoratet Marockos självständighet. En dryg månad senare (7 april) erkänner även Frankrike officiellt den marockanska självständigheten.[2]</li>
<li>1969 – Det brittisk-franska flygplanet Concorde provflygs för första gången från den sydfranska staden Toulouse. Det dröjer dock till 1 oktober samma år, innan det spränger ljudvallen och det är först 21 januari 1976, som det introduceras för reguljär passagerartrafik.</li>
<li>1987 – Det amerikanska bilföretaget Chrysler Corporation köper upp American Motors Corporation (AMC), som var det fjärde största biltillverkningsföretaget i USA. Därmed återstår endast ”de tre stora” inom amerikansk biltillverkning (Chrysler, Ford och General Motors).</li>
<li>1992 – Den svenska tv-kanalen TV4, som har lanserats som satellitkanal ett och ett halvt år tidigare, börjar sändas i det svenska analoga marknätet och till en början når man 65&#160;procent av tittarna. Så småningom blir kanalen dock den tredje ”allmänna” kanalen i Sverige (vid sidan av Kanal 1 och TV2), som når hela landet. Det blir dessutom den första allmänna reklamkanalen i landet.</li>
<li>1998 – Den tioåriga österrikiska flickan Natascha Kampusch blir kidnappad av Wolfgang Priklopil, som håller henne fångad i åtta år, innan hon den 23 augusti 2006 lyckas rymma från hans hus.</li>
<li>2000 – Den chilenske före detta diktatorn Augusto Pinochet blir frigiven från den husarrest i Storbritannien han har suttit i sedan 1998. Han återvänder till Chile dagen därpå och 2004 inleds där en rättegång mot honom för de brott han har begått under sin tid som Chiles president och diktator.</li>
</ul>
