<ul>
<li>1587 – Den förra skotska regerande drottningen Maria Stuart har, sedan hon flydde från Skottland 20 år tidigare, suttit fängslad på olika slott i England, på order av sin kusin, den engelska drottningen Elisabet I, som inte vill se henne tillbaka på den skotska tronen, eftersom hon är katolik. För att slutgiltigt göra sig av med henne låter Elisabet anklaga henne för förräderi och denna dag avrätta henne på slottet Fotheringhay Castle.</li>
<li>1861 – Representanter för South Carolina, Mississippi, Florida, Alabama, Georgia, Louisiana och Texas, som alla under de senaste månaderna har utträtt ur den amerikanska unionen (på grund av politiska meningsskiljaktigheter, däribland i slavfrågan), och fyra dagar tidigare har samlats i Montgomery i Alabama, grundar Amerikas konfedererade stater (engelska: Confederate States of America; CSA).[1] Under det följande året inträder ytterligare sju stater i federationen och i april utbryter det amerikanska inbördeskriget mellan USA och CSA.</li>
<li>1914 – Som en motreaktion mot det två dagar tidigare genomförda Bondetåget, där 30&#160;000 svenska bönder har tågat till kungliga slottet i Stockholm, för att visa sitt stöd för kung Gustaf V:s vilja till ett starkt svenskt försvar, genomför 50&#160;000 arbetare denna dag det så kallade Arbetartåget, då de tågar till riksdagshuset, för att visa sitt stöd för statsminister Karl Staaff och hans regerings nedrustningspolitik. Trots detta tvingas regeringen avgå den 17 februari och ersätts då av en expeditionsministär under Hjalmar Hammarskjöld.</li>
<li>1943 – Sovjetiska trupper återtar staden Kursk från tyskarna under andra världskriget. Några månader senare utkämpas världshistoriens största pansarslag i stadens omgivningar.</li>
<li>1945 – Den sydösttyska staden Dresden utsätts för ett kraftigt bombanfall av amerikanskt flyg, varvid cirka 35&#160;000 invånare omkommer. En knapp vecka senare inleds ett av andra världskrigets mest förödande bombanfall mot staden, då den helt läggs i ruiner.</li>
<li>1949 – Den ungerske kardinalen och ärkebiskopen József Mindszenty döms i en skenrättegång till livstids fängelse för förräderi mot landets kommunistiska regim, sedan han bland annat har predikat om ”marxismens ondska”. Under ungernrevolten 1956 blir han befriad av de revolutionära styrkorna, men efter Sovjets invasion av landet några veckor senare tvingas han söka skydd på amerikanska beskickningen i Budapest, där han stannar i 15 år.</li>
<li>1965 – Den danska lokaltrafikmuseiföreningen Sporvejshistorisk Selskab grundas, som en motsvarighet till det 1959 grundade Svenska Spårvägssällskapet.</li>
<li>1967 – Det svenska stridsflygplanet Viggen, utvecklat av flygplanstillverkaren Saab AB, provflygs för första gången. Chefsprovflygaren Erik Dahlström startar klockan 10.57 och flygningen tar 43 minuter samt sker utan missöden. Det dröjer dock till 1971, innan planet börjar levereras till svenska militära förband. 2005 avskaffas planet som svenskt stridsflygplan.</li>
<li>1969 – Den svenska tv-serien Pippi Långstrump, som baseras på Astrid Lindgrens böcker om en fysiskt stark och ensamboende flicka med samma namn, börjar visas i Sveriges Television, med Inger Nilsson i huvudrollen. Astrid Lindgren har själv skrivit manuset, då hon inte har varit nöjd med den filmatisering, som gjordes 20 år tidigare.</li>
<li>1974 – Det tredje och sista uppdraget på den amerikanska rymdstationen Skylab avslutas. Man har ursprungligen tänkt använda rymdstationen fram till 1980-talet, men av olika anledningar återvänder man inte till den och 1979 störtar den till jorden.</li>
<li>1987 – Det svenska herrbandylandslaget besegrar det finska med 7–2 i finalen av årets bandy-VM. Därmed är Sverige världsmästare i sporten för tredje gången. Sovjetunionen hamnar på tredje plats, vilket är första och enda gången i världsmästerskapens historia, som landet inte tar guld eller silver och även första gången det blir besegrat av Finland.</li>
</ul>
