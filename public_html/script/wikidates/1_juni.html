<ul>
<li>193 – Den romerske kejsaren Didius Julianus blir mördad i sitt palats av en trupp soldater, sedan den romerska senaten har utfärdat en dödsdom mot honom. Han har endast varit kejsare i två månader (sedan 28 mars), men har redan blivit impopulär både bland folket och i senaten, eftersom han har köpt sig kejsartiteln genom att muta praetoriangardet. På sista tiden har han även kommit på kant med detta, sedan det har stått klart att han inte ämnar uppfylla de löften han har givit det. För att bli av med honom utfärdas och verkställs dödsdomen därmed denna dag.</li>
<li>1442 – Den nordiske unionskungen Erik av Pommern blir avsatt i Norge, tre år efter att han har blivit avsatt i Sverige och Danmark (1439). Han har då varit kung av Norge i nästan 53 år (sedan 1389), men då han genom sitt krig med Hansan har blivit mer och mer impopulär som kung är han nu slutligen bortkörd från samtliga sina nordiska troner. Han drar sig tillbaka till Gotland, och ägnar sig i sju år åt sjöröveriverksamhet på Östersjön, med Visby som bas, innan han 1449 blir bortkörd även därifrån och därefter lever sina tio sista år i livet (till 1459) som hertig av Pommern.</li>
<li>1676 – En dansk-nederländsk flotta på 42 fartyg, ledd av Niels Juel, besegrar en svensk eskader på 57 fartyg, under ledning av Lorentz Creutz den äldre i slaget vid Ölands södra udde. Det svenska flaggskeppet regalskeppet&#160;Kronan, bestyckat med 126 kanoner, exploderar och går till botten, sedan elden har utbrutit ombord och nått krutförrådet, varvid Creutz omkommer, tillsammans med 850 andra matroser. Det svenska nederlaget leder till att danskarna får herraväldet på haven och en månad senare (29 juni) kan inleda sin landstigning i Skåne (vid Råå fiskeläge), för att återta de östdanska provinserna (Skåne, Halland och Blekinge), som gick förlorade till Sverige vid freden i Roskilde 1658.</li>
<li>1719 – Svenska staten börjar samla in de så kallade nödmynten, som har präglats och varit i cirkulation sedan 1715. Dessa mynt har mycket större nominellt värde (värdet som är präglat på myntet) än värdet på silverhalten i myntet, vilket har lett till kraftig svensk inflation och mynten är därför inte populära. En vecka senare återlämnas mynten till ägaren, men de är nu värda 2 öre silvermynt, istället för, som tidigare 32 öre. Ägarna får också ett skriftligt bevis på att staten, när det är möjligt, ska återbetala 14 öre av värdet, mot inlösning av mynten, medan övriga 16 öre dras in till kronan. 1724 nedsätts myntens värde till 1 öre silvermynt och det dröjer så sent som till 1760-talet, innan alla mynt är inlösta till kronan.</li>
<li>1792 – Kentucky upptas som den 15:e delstaten i den amerikanska unionen.[2] Redan 1783 blev området oorganiserat amerikanskt territorium och 1788 var det del av Virginia, när det blev upptaget som delstat. Delstaten Kentucky är alltså en separation från Virginia, vilket beror på att den staten är mycket stor till ytan, vilket innebär, att det för Kentuckyborna är långt och farligt att resa till delstatshuvudstaden Richmond, vilket i sin tur gör det krångligt att sköta militärförsvaret mot indianerna, eftersom alla frågor som rör detta måste godkännas av guvernören i huvudstaden. Dessutom är Kentuckyborna missnöjda över att delstatsregeringen hämmar deras handel på Mississippifloden.</li>
<li>1796 – Tennessee upptas som den 16:e delstaten att upptas i den amerikanska unionen.[3] Detta blir den första delstaten som skapas av territorium, som administreras av den federala amerikanska regeringen.</li>
<li>1899 – Närkes hertig prins Eugen inviger en industri- och hemslöjdsutställning i Örebro, vilken pågår över sommaren. I utställningen ingår också ett lantbruksmöte från den 1 till 4 juni.</li>
<li>1941 – Efter att Rashid Ali al-Gaylani har genomfört en statskupp i Irak den 1 april och Irak därför har förlorat en månads krig mot Storbritannien (2–29 maj), inleds en pogrom, som går till historien som Farhud, i den irakiska huvudstaden Bagdad, mot stadens judar. Rashid Ali al-Gaylani sympatiserar nämligen med nazismen och judarna sägs också ha hjälpt britterna under kriget. Under pogromen, som pågår till dagen därpå, dödas mellan 175 och 780 judar och omkring 1000 skadas.</li>
<li>1949 – Storbritannien erkänner emiratet Cyrenaica,[4] sedan dess ledare Idris har utropat dess självständighet från den brittiska militäradministrationen den 1 mars. Redan två år senare blir det en provins i det förenade kungariket Libyen, med Idris som kung.</li>
<li>1958 – Ett nyval till den svenska andra kammaren hålls, med anledning av att koalitionsregeringen mellan Socialdemokraterna och Centerpartiet har spruckit på pensionsfrågan och förhandlingarna mellan de fem riksdagspartierna (Kommunistiska partiet, Socialdemokraterna, Centerpartiet, Folkpartiet och Högerpartiet) om pensionen har strandat. De borgerliga partierna har inte ansett sig kunna bilda ny regering, varför statsminister Tage Erlander har bildat ny regering, som han dock har sagt ska avgå, om man inte kommer till någon lösning i pensionsfrågan. Resultatet av valet blir att det socialistiska blocket går framåt med fyra mandat på de borgerligas bekostnad, men eftersom mandatfördelningen mellan blocken blir 115 lika (då talmannen är socialdemokrat och därför inte har rösträtt) lägger Erlander inte fram sitt pensionsförslag förrän året därpå och det antas inte förrän 1960. Detta är senaste gången nyval har hållits i Sverige och den enda av totalt två gånger så har skett (andra gången var våren 1914).</li>
<li>1967 – Den brittiska popgruppen The Beatles utger musikalbumet Sgt. Pepper's Lonely Hearts Club Band, som anses som en milstolpe i musikhistorien. Musiken anses nyskapande och innovativ, då musikvärlden inte har hört något liknande tidigare. Det ses också som en katalysator för den pågående flower power-rörelse, som då sveper över västvärlden.</li>
<li>1980 – Den amerikanska nyhets-tv-kanalen CNN lanseras av mediemogulen Ted Turner och inleder sina sändningar klockan 17.00 (amerikansk östkusttid). Det blir den första tv-kanalen i världen, som sänder dygnet runt och dessutom den första amerikanska kanalen, som enbart sänder nyheter. Idag (2016) är det den största nyhetskanalen i världen.</li>
<li>1981 – Enhetliga portobestämmelser för alla inrikes brevförsändelser införs av det svenska postverket. Detta innebär, att alla olika bestämmelser om olika porto beroende på försändelsens innehåll avskaffas, då dessa med tiden har blivit allt krångligare, med specialbestämmelser för olika trycksaker till exempel. Från och med ny styrs portokostnaden endast av försändelsens storlek och vikt.</li>
<li>1992 – Stockholm-Bromma flygplats öppnas på nytt för internationell flygtrafik, efter att flygplatsen i 30 år enbart har hanterat inrikestrafik (1962 omdirigerades all utrikestrafik till den nyöppnade flygplatsen Arlanda). Ändringen sker sedan den svenska flygtrafiken samma år har avreglerats och är en del i Sveriges anpassning till inträdet i Europeiska Unionen 1995.</li>
<li>1997 – Järnvägsdelen av den nära 7 kilometer långa bron över det danska sundet Stora Bält mellan Själland och Fyn invigs efter en byggtid på nio år. Vägdelen invigs dock inte förrän ett år senare (14 juni 1998).</li>
<li>1998 – Den europeiska centralbanken (ECB) inrättas formellt som egen juridisk person och som en av Europeiska unionens institutioner, med säte i den tyska staden Frankfurt am Main. Banken ägs gemensamt av medlemsländernas centralbanker och ska reglera unionens monetära politik samt sträva efter att stöda unionens allmänna ekonomiska politik. Det är också denna bank som har ensamrätt att utge euromynt och -sedlar.</li>
<li>2001 – Den nepalesiske kronprinsen Dipendra dödar åtta personer inom den nepalesiska kungafamiljen, inklusive sina föräldrar, kung Birendra och drottning Aishwarya, innan han även skjuter sig själv och hamnar i koma. Anledningen till skottdramat är att kronprinsen har avvisats från en fest, eftersom han uppträtt illa, då han är berusad. Eftersom kung Birendra dödas i händelsen blir den ännu levande kronprins Dipendra formellt Nepals kung. Han avlider dock själv av sina skador den 4 juni, utan att ha vaknat upp ur sin koma. Han efterträds av sin farbror Gyanendra, som blir Nepals kung fram till 2008, då monarkin avskaffas.</li>
<li>2005</li>
<li>En lag om rökförbud på restauranger och nöjeslokaler träder i kraft i Sverige, vilket därmed kraftigt begränsar offentlig rökning i landet. En majoritet av svenskarna är emellertid för förbudet och som en följd av detta ökar snusandet istället. Sverige är också det enda land som har nått EU:s mål om att mindre än 20&#160;% av den vuxna befolkningen ska röka (2010 röker endast 17&#160;% av svenska män).</li>
<li>Tre dagar efter att en folkomröstning i Frankrike har gett ett nej till europeiska konstitutionen hålls en likadan omröstning i Nederländerna och även här blir resultatet negativt (61,5&#160;% nej) och dessa bakslag för konstitutionen leder till att andra länder, som har tänkt hålla omröstning om konstitutionen, antingen skjuter upp eller ställer in omröstningarna på obestämd tid och att konstitutionen ännu (2016) inte är antagen.</li>
</ul>
