<ul>
<li>495 f.Kr. – Ett tempel till guden Mercurius ära invigs på Circus Maximus mellan kullarna Aventinen och Palatinen i Rom. Den 15 maj firas sedan Mercuralia i Rom till gudens ära.</li>
<li>1525 – Hertig Georg av Sachsen och greve Filip av Eisenback leder en furstlig armé, som besegrar en bondehär i slaget vid Frankenhausen, vilket därmed gör slut på det tyska bondeuppror, som har varat sedan året innan. Bondeledaren och reformatorn Thomas Müntzer blir tillfångatagen och torterad och trots att han avsäger sig sina radikala idéer blir han avrättad den 27 maj.</li>
<li>1702 – En stor brand utbryter i Uppsala, varvid bland annat forskaren Olof Rudbeck den äldres bibliotek förstörs, trots att den över 70-årige Rudbeck hjälper till med att göra vad han kan, för att rädda det. Även om Rudbeck snart presenterar en ny stadsplan för Uppsala har detta hårda slag gjort honom till en bruten man och han avlider fyra månader senare.</li>
<li>1789 – Då kung Gustav III genom införandet av Förenings- och säkerhetsakten den 21 februari samma år får rätt att bestämma antalet ledamöter i Sveriges riksråd har han satt antalet till noll. Därför låter han denna dag avskaffa denna institution, som har funnits åtminstone sedan 1200-talet och fungerat som Sveriges regering i 500 år. Som ersättning för riksrådet grundar han Rikets allmänna ärendens beredning, som tar över vissa av riksrådets tidigare områden, medan Högsta domstolen övertar andra. Verket existerar dock endast i drygt 50 år, eftersom det avskaffas genom departementalreformen 1840.</li>
<li>1800 – Den brittiske kungen Georg III blir utsatt för ett mordförsök av James Hadfield. Vid rättegången mot Hadfield blir denne dock frikänd från anklagelsen om högförräderi, då man kan påvisa att han är galen.</li>
<li>1860 – Den italienske enhetskämpen Giuseppe Garibaldis trupper besegrar en siciliansk armé i slaget vid Calatafimi på Sicilien. Detta blir Garibaldis första seger och den 27 maj kan han med sina trupper tåga in i Palermo, varefter de under sommaren kan erövra hela ön. Slaget blir avgörande på så vis att det för Garibaldi närmare ett enande av Italien och redan året därpå kan han utropa kungariket Italien.</li>
<li>1908 – Internationella ishockeyförbundet (International Ice Hockey Federation; IIHF) grundas i Paris under namnet Ligue International de Hockey sur Glace (LIHG) av representanter från Belgien, Frankrike, Storbritannien, Schweiz och Böhmen och dess förste president blir den franske representanten Louis Magnus. Förbundets syfte är att samordna internationella ishockeytävlingar och standardisera sportens regler.</li>
<li>1914 – En konstindustri- och hantverksutställning invigs i Malmö och pågår fram till 4 oktober. Den uppvisar industri och hantverk från de dåvarande östersjöländerna Danmark, Ryssland, Sverige och Tyskland.</li>
<li>1919 – Under det pågående kriget mellan Grekland och Turkiet intar grekiska trupper den turkiska staden Smyrna. I freden i Sèvres året därpå beslutas det, att staden officiellt ska tillfalla Grekland, men sedan turkarna har återtagit den blir den efter krigets slut genom Lausannefreden 1923 åter turkisk.</li>
<li>1930 - Sjuksköterskan Ellen Church blir världens första flygvärdinna då hon medföljer på en flygning mellan de amerikanska städerna Oakland och Chicago.</li>
<li>1932 – Reaktionära grupper inom den japanska flottan genomför ett misslyckat försök till statskupp i Japan. De lyckas mörda den japanske premiärministern Tsuyoshi Inukai, men även om statskuppen misslyckas blir domarna mot de ansvariga milda, då de åtnjuter starkt folkligt stöd och kuppförsöket leder till att vissa lagar ändras och bereder vägen mot japansk demokrati.</li>
<li>1940</li>
<li>Nederländernas armé kapitulerar till tyskarna under den tyska invasionen av landet. Den nederländska regeringen och drottning Vilhelmina går i exil till Storbritannien, där de stannar under de fem år, som ockupationen varar.</li>
<li>Bröderna Dick och Mac McDonald öppnar världens första McDonald’srestaurang i San Bernardino i Kalifornien. Det dröjer dock till 1955 innan den första franchiserestaurangen under märket öppnas och det därmed blir en restaurangkedja.</li>
</ul>
