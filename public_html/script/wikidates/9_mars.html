<ul>
<li></li>
<li>1009 – Området Litauen omnämns för första gången, vilket sker i Quedlinburgklostrets annaler. Området är ännu inte kristet och Litauen blir det sista området i Europa, som kristnas (vilket sker på 1200-talet).</li>
<li>1144 – Sedan Celestinus II har avlidit dagen innan väljs Gherardo Caccianemici dal Orso till påve och tar namnet Lucius II.</li>
<li>1202 – När den norske kungen Sverre Sigurdsson dör efterträds han som kung av Norge av sin 25-årige son Håkon. Denne dör dock själv 1204, efter knappt två år på tronen, 27 år gammal, och efterträds då av sin fyraårige brorson Guttorm Sigurdsson, som själv dör inom ett halvår.</li>
<li>1513 – Sedan Julius II har avlidit den 21 februari väljs Giovanni di Lorenzo de' Medici till påve och tar namnet Leo X. Han utropas till påve två dagar senare.[1]</li>
<li>1908 – Några italienare och schweizare grundar en ny fotbollsklubb i Milano. Grundarna har lämnat Milanos cricket- och fotbollsklubb (nuvarande AC Milan), efter att denna klubb har beslutat att endast italienare ska få vara medlemmar i den. För att visa, att den nya klubben är öppen för alla, oavsett ras, religion eller nationalitet, antar man namnet FC Internazionale Milano (i folkmun sedermera känt som Inter).</li>
<li>1945 – Amerikanska bombplan inleder ett bombardemang av den japanska huvudstaden Tokyo, vilket varar till dagen därpå. Under den intensiva bombfällningen, som blir en av de värsta i historien, då bland annat en stor mängd brandbomber används, omkommer omkring 100&#160;000 människor.</li>
<li>1959 – På den amerikanska internationella leksaksmässan uppvisas leksaken Barbiedocka för första gången. Skaparen Ruth Handler har uppkallat den efter sin dotter Barbara, som har smeknamnet Barbie, och som hon har sett ge sina klippdockor vuxna roller, vid en tid då dockor nästan uteslutande tillverkas för att flickor ska leka med dem som om de vore mödrar till dem och dockorna är deras barn. Handler kan ha fått inspiration till dockans utseende från den tyska Bild Lilli-dockan och idag är Barbie en av världens mest kända dockor.</li>
<li>1989 – Den svenske skidåkaren Ingemar Stenmark genomför sin allra sista tävling i alpina världscupen i japanska Shiga Kogen. I denna tävling, i storslalom, slutar han på fjärde plats, men under sin 14-åriga karriär har han tagit inte mindre än 86 världscupsegrar.</li>
</ul>
