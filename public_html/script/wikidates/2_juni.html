<ul>
<li>575 – Sedan Johannes III har avlidit året innan väljs Benedictus I till påve.[1]</li>
<li>1858 – Den italienske astronomen och meteorologen Giovanni Battista Donati upptäcker en komet, som efter honom får namnet Donatis komet. Den är en av de mest framträdande kometerna under 1800-talet och är som ljusstarkast i september samma år (den passerar endast 75&#160;miljoner kilometer [0,5 AE] från jorden i oktober).</li>
<li>1899 – Det laglösa gänget Wild Bunch, med bland andra Sundance Kid, rånar Union Pacifics transkontinentala expresståg i närheten av Wilcox, Wyoming. Bytet blir omkring 50&#160;000 dollar.[2]</li>
<li>1938 – Riksdagen beslutar att införa 12 dagars semester (två veckor) med bibehållen lön, för alla förvärvsarbetande i Sverige, både inom allmän och enskild tjänst och lagen träder i kraft den 8 juni. Semesterperioden utökas successivt under de följande årtiondena till fem veckor, men lagen utgör en miniminivå – om arbetsgivare och -tagare kommer överens om det får semestern vara längre. En grupp som är undantagen är dock hembiträden, som inte får lagstadgad rätt till semester förrän på 1970-talet.</li>
<li>1946 – I Italien hålls en folkomröstning om landets konstitution, där frågan gäller om kungadömet ska bibehållas eller republik införas. Republiksidan vinner med 54,3&#160;% mot monarkisidans 45,7&#160;%, efter att nästan 90&#160;% av de röstberättigade har avlagt röst – detta är första gången kvinnor tillåts delta i en omröstning i Italiens historia. Kung Umberto II, som har varit kung bara sedan 9 maj, då hans far Viktor Emanuel III har avlidit, tvingas därför abdikera och gå i exil med sin familj den 12 juni och den 18 juni utropas den italienska republiken. Medlemmar av det italienska kungahuset Savojen förbjuds beträda italiensk mark och förbudet kvarstår till oktober 2002.</li>
<li>1953 – Den i februari året innan tillträdda brittiska drottningen Elizabeth II kröns i Westminster Abbey i London. Detta blir den första brittiska kröning som visas i tv (hennes far Georg VI:s kröning 1937 filmades, men endast för att visas på journalfilmer på bio), även om vissa delar (exempelvis smörjelseakten) på drottningens eget insisterande inte visas. Anledningen till att kröningen har dröjt över ett år efter hennes trontillträde är att det enligt traditionen anses olämpligt att hålla en sådan fest, som kröningen innebär, under sorgeåret efter den förre monarkens död.</li>
<li>1992 – I Danmark hålls en folkomröstning om fördraget om Europeiska unionen (även kallat Maastrichtfördraget), vilket syftar till att utöka de europeiska gemenskaperna (EG) till europeiska unionen (EU). Det danska valdeltagandet blir 83,1&#160;%, men med knapp marginal (50,7&#160;%) vinner nejsidan. Detta leder till att fördraget delvis omförhandlas och resulterar i Edinburghbeslutet. När danskarna folkomröstar om detta den 18 maj 1993 vinner jasidan med 56,8&#160;%, vilket innebär att fördraget sedan kan träda i kraft 1 november samma år.</li>
<li>2007 – Då domaren Herbert Fandel blir attackerad av en supporter, som springer in på planen under en EM-kvalmatch i fotboll mellan Sverige och Danmark på stadion Parken i Köpenhamn, avbryts matchen och Sverige tilldöms segern, vilket bekräftas av den europeiska fotbollsfederationen Uefa den 8 juni. Supportern döms sedermera till 30 dagars fängelse och 40 dagars samhällstjänst samt 900&#160;000 danska kronor i skadestånd.</li>
</ul>
