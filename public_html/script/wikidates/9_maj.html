<ul>
<li>1087 – Viktor III kröns till påve, nästan ett år efter att han har blivit utsedd till posten. Några dagar efter hans utnämning 1086 har kardinalskollegiet nämligen tvingats fly från Rom och då han själv har varit mycket motvillig till att bli påve, har han då dragit sig tillbaka till ett kloster. Vid fastan detta år har han dock accepterat posten, men avlider redan 16 september samma år.</li>
<li>1280 – Vid den norske kungen Magnus Lagaböters död efterträds han som kung av Norge av sin son Erik Prästhatare. Kung Magnus har fått sitt tillnamn, då han har gjort stora förbättringar av de norska lagarna, medan Erik får sitt tillnamn genom att hans mor Ingeborg under hans omyndighetstid för en strid med den norska kyrkan och tvingar den att avsäga sig en del maktbefogenheter – Erik har alltså inte själv någon del i bakgrunden till tillnamnet.</li>
<li>1808 – Några hundra åländska bönder besegrar och tillfångatar den ryska styrka, som har landstigit på Åland under det pågående finska kriget, vid Kumlinge prästgård och striden går till historien som Kumlingeslaget. Tre ålänningar stupar i slaget.</li>
<li>1926 – Den amerikanske flygpionjären Richard Byrd och hans pilot Floyd Bennett hävdar att de har blivit de första, som har flugit över nordpolen. Bedriften betvivlas dock och under många årtionden debatteras äktheten i hans rapporter från flygningen. Den första flygningen över nordpolen, som med säkerhet genomförs sker tre dagar senare, då polarforskaren Roald Amundsen med luftskeppet Norge flyger från Spetsbergen till Alaska.</li>
<li>1936 – Italien grundar kolonin Italienska Östafrika, genom att slå samman Italienska Eritrea och Somaliland med kejsardömet Etiopien, som Italien har erövrat genom det andra italiensk-abessinska kriget, som har utkämpats mellan Italien och Etiopien sedan oktober året innan. 1940 införlivas även Brittiska Somaliland med kolonin, men den upplöses redan i november 1941, när de allierade återerövrar området och återger Etiopien sin självständighet.</li>
<li>1941 – Den tyska ubåten U-110 erövras av brittiska flottan. Ombord finner man den senaste versionen av den tyska krypteringsmaskinen Enigma, som de allierade sedan kan använda för att avkoda tyska kodmeddelanden.</li>
<li>1945 – Den norske ministerpresidenten och nazistkollaboratören Vidkun Quisling, som är grundare av och partiledare för det norska nazistpartiet Nasjonal Samling, överlämnar sig till den norska polisen, två dagar efter att tyskarna har kapitulerat i Norge. Efter en rättegång under sensommaren och början av hösten döms han, som skyldig till förräderi, till döden och avrättas på Akershus fästning den 24 oktober.</li>
<li>1950 – Den franske utrikesministern Robert Schuman framlägger den så kallade Schumandeklarationen, i vilken han pläderar för att den franska kol- och stålindustrin ska samarbeta med den västtyska, genom gemensam kontroll av dessa industrigrenar. Tanken är att freden ska säkras i Europa, då kol och stål är basen för krigsindustrin och samarbetet ska även vara öppet för andra stater. Då detta blir den första grunden för det europeiska samarbete, som numera har utvecklats till Europeiska unionen (EU), firas dagen inom unionen som Europadagen.</li>
<li>1955 – Västtyskland blir medlem i den europeisk-amerikanska försvarsalliansen Nato, fyra dagar efter att de sista allierade trupperna har lämnat landet. Försvarsorganisationen har grundats sex år tidigare, men förutom när Spanien blir medlem 1982 dröjer det till 1999, efter kalla krigets slut, innan Natos medlemsantal börjar utökas. Det västtyska medlemskapet är en av orsakerna till att Sovjetunionen fem dagar senare skapar den östliga försvarsalliansen Warszawapakten.</li>
<li>1982 – Den svenske boxaren Ingemar Johansson får motta den silvermedalj han erövrade vid sommar-OS i Helsingfors 30 år tidigare. Där har han i boxningsfinalen blivit diskvalificerad för passivitet, vilket vid den tiden ansågs som en stor skandal. Nu får han alltså ta emot medaljen, sedan det har upptäckts, att Internationella olympiska kommittén (IOK) inte har rätt att frånta en idrottsman hans medalj.</li>
<li>2004</li>
<li>Under firandet av segerdagen i den tjetjenska huvudstaden Groznyj blir den tjetjenske presidenten Achmat Kadyrov mördad, då en sprängladdning exploderar på Groznyjs stadion, där han befinner sig. Sprängladdningen har monterats in i en betongpelare på stadion flera år tidigare och förutom presidenten dödas ett 30-tal andra personer, medan 56 stycken skadas.[1]</li>
<li>Kanada besegrar Sverige med 5–3 i finalen av årets ishockey-VM i Prag. Matchen blir en publiksuccé för den svenska tv-kanalen TV 3, som med drygt 2&#160;100&#160;000 tittare slår nytt tittarrekord.</li>
</ul>
