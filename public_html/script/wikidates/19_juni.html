<ul>
<li>1808 – Under det pågående Finska kriget har svenskarna under våren (sedan krigets utbrott i februari) haft som taktik att retirera från Finland, för att sedan slå tillbaka mot ryssarna under sommaren, när fiendens försörjningslinjer är ansträngda. Denna dag gör en trupp på 2&#160;000 svenskar ett försök att landstiga vid S:t Karins i närheten av Åbo. Efter att svenskarna har avancerat flera kilometer i riktning mot Åbo hamnar de i strid mot en här på 3&#160;600 ryssar i slaget vid Lemo, som till en början går bra för svenskarna. Så småningom får ryssarna dock överhanden och dagen därpå står det klart att de har vunnit slaget och svenskarna tvingas retirera till sina fartyg.</li>
<li>1823 – Den svensk-norske kronprinsen Oscar (I) gifter sig med prinsessan Josefina av Leuchtenberg genom en vigselceremoni i Storkyrkan i Stockholm. Detta sker en månad efter att en katolsk vigselceremoni har hållits för brudparet i München (dock utan att Oscar har närvarat; han har där representerats av Josefinas morbror Karl av Bayern). Josefina är nämligen katolik och djupt troende, men hon tillåts behålla sin tro i det protestantiska Sverige, liksom drottning Desideria har tillåtits göra tio år tidigare. Under en femårsperiod (1826–1831) får paret sedan fyra söner och en dotter, däribland de framtida kungarna Karl XV och Oscar II.</li>
<li>1850 – Den svenske kronprinsen Karl (XV/IV) gifter sig med prinsessan Lovisa av Nederländerna vid en ceremoni i Storkyrkan i Stockholm. Då makarna är mycket olika varandra och deras son Carl Oscar, som vid födseln blir svensk arvprins, avlider i mässlingen vid endast två års ålder och Lovisa på grund av en komplikation vid förlossningen därefter inte kan få fler barn, blir äktenskapet inte lyckligt och Karl har under hela deras äktenskap flera olika älskarinnor.</li>
<li>1867 – Tre år efter att den österrikiske ärkehertigen Ferdinand Maximilian har utropats till kejsare av Mexiko, med stöd av den franske kejsaren Napoleon III och mexikanska monarkister, blir han arkebuserad, sedan han den 16 maj har blivit tillfångatagen av mexikanska republikaner, ledda av Benito Juárez. Flera utländska regeringar, däribland den amerikanska, vägrar nämligen att erkänna honom som kejsare och 1866 har USA tvingat fransmännen att dra undan sitt stöd för den mexikanska monarkin. Efter arkebuseringen faller det andra mexikanska kejsardömet och Mexiko blir republik, vilket det är än idag (2016). Juárez, som har varit interimspresident sedan 1857, tillträder som president i den nya republiken den 8 december samma år.</li>
<li>1944 – Slaget om Filippinska sjön inleds mellan de amerikanska och japanska flottorna och pågår till dagen därpå, som en del i den amerikanska invasionen av Marianeröarna under andra världskriget. Detta blir det femte och sista slaget mellan hangarfartyg under Stillahavskriget och utvecklar sig till det största sådant slag i världshistorien. Slaget får sedermera smeknamnet ”Kalkonjakten vid Stora Marianerna”, då en amerikansk pilot anmärker att slaget liknar ”en gammaldags kalkonjakt”.</li>
<li>1953 – Två år efter att de amerikanska judiska och kommunistiska makarna Ethel och Julius Rosenberg har dömts till döden för spioneri blir de avrättade i elektriska stolen. Anklagelserna gäller att de 1944, under andra världskriget, ska ha utlämnat information om atombombstillverkning till Sovjetunionen. Efter kalla krigets slut framkommer i sovjetiska arkiv uppgifter om att Julius faktiskt har begått det brott han anklagas för, medan Ethels inblandning är mera tveksam. Detta blir det enda fallet i USA:s historia, där civilister döms för spioneri.</li>
<li>1976 – Bröllop hålls mellan den svenske kungen Carl XVI Gustaf och tyskan Silvia Sommerlath, som han har träffat under sommar-OS i München fyra år tidigare. Ceremonin hålls i Storkyrkan i Stockholm och förrättas av den svenske ärkebiskopen Olof Sundby, men följs av miljontals människor i en direktsänd tv-sändning världen över. Detta blir första gången en svensk regent gifter sig efter sitt trontillträde sedan Gustav IV Adolfs giftermål med Fredrika av Baden 1797 och första gången en svensk regent gifter sig med en icke-kunglig eller ens icke-adlig person sedan Erik XIV:s giftermål med Karin Månsdotter 1568. Dagen före bröllopet har popgruppen ABBA framfört låten ”Dancing Queen” och tillägnat den till den blivande drottning Silvia under en direktsänd tv-gala. Ett år senare föds parets första barn, en dotter som får namnet Victoria och sedermera får de ytterligare två (Carl Philip 1979 och Madeleine 1982), men Carl Philip är bara kronprins till årsskiftet 1979/1980, då Victoria istället blir kronprinsessa, genom en ändring i den svenska successionsordningen.</li>
<li>1977 – Den iranske oppositionelle religionssociologen Ali Shariati dör under mystiska omständigheter på ett sjukhus i brittiska Southampton (enligt vissa uppgifter drabbas han av en hjärtattack), men då han bland annat inspirerar till den iranska revolutionen mot shahen två år senare får han sedermera smeknamnet ”iranska revolutionens ideolog”.</li>
<li>1987 – Den baskiska sepratiströrelsen Euskadi ta Askatasuna (ETA) genomför ett av sina mest våldsamma bombdåd, då de detonerar en bilbomb på shoppingcentret Hipercor i spanska Barcelona. 21 personer omkommer och 45 skadas, vilket gör attentatet till det med högst dödssiffra i ETA:s historia.</li>
<li>2010 – Bröllop hålls mellan den svenska kronprinsessan Victoria och Daniel Westling vid en ceremoni i Storkyrkan i Stockholm och vigseln förrättas av Svenska kyrkans ärkebiskop Anders Wejryd. Vigseln, som blir den första någonsin för en svensk kronprinsessa, följs av nästan 2&#160;000 journalister och direktsänds i bland annat svensk och tysk tv. I februari 2012 föds parets första barn, en dotter som får namnet Estelle och blir svensk arvprinsessa vid födseln.</li>
</ul>
