<ul>
<li>336 – Sedan Silvester I har avlidit året innan väljs Markus till påve.[1]</li>
<li>1318 – De svenska hertigarna Erik och Valdemar Magnusson, som under Nyköpings gästabud den 11 december året innan har blivit fängslade av sin bror kung Birger Magnusson och inspärrade i en fängelsehåla på slottet Nyköpingshus, skriver sina testamenten. Enligt vissa uppgifter avlider de av svält redan den 16 februari, enligt andra under sommaren.</li>
<li>1701 – Det tyska kurfurstendömet Brandenburg ombildas till kungadömet Preussen och därmed blir också kurfursten Fredrik III kung under namnet Fredrik I.</li>
<li>1773 – Thetis et Pelée blir den första operapjäs som uppförs i Sverige, då den sätts upp i Stora Bollhuset i Stockholm. Detta anses utgöra grundandet av Kungliga Operan, även om det dröjer till 1782, innan det gustavianska operahuset kan invigas och till 1898, innan det nuvarande operahuset står färdigt.</li>
<li>1919 – Drygt två månader efter vapenstilleståndet i Compiègneskogen, som den 11 november året innan har avslutat första världskriget, inleds en fredskonferens på slottet i den franska staden Versailles. Den 28 juni samma år, på dagen fem år efter krigets utbrott, undertecknas Versaillesfreden, som officiellt avslutar kriget.</li>
<li>1925 – Stiftelsen Malmö konserthus börjar sin verksamhet med en festkonsert under ledning av kapellmästare Tor Mann.</li>
<li>1938 – Den svenske skådespelaren Gösta Ekman d.ä. (som har avlidit den 12 januari, 47 år gammal) jordfästs, varvid 100&#160;000 personer följer sorgetåget.</li>
<li>1943 – Sveriges överbefälhavare utfärdar under det pågående andra världskriget en order till militära chefer i händelse av angrepp, där det heter att ”varje meddelande om att motståndet skall uppges är falskt”. Detta kvarstår sedan under kalla kriget och in i modern tid.</li>
<li>1945 – Svenskan Jane Horney, som har hjälpt danska judar över till Sverige, försvinner under oklara omständigheter ombord på en dansk fiskebåt i Öresund och återfinns aldrig.</li>
<li>1964 – Tv-serien Vi på Saltkråkan, med manus av Astrid Lindgren, börjar sändas i svensk tv. I efterhand skriver Lindgren en bok utifrån serien.</li>
<li>1973 – Lars Johan Werles operapjäs Tintomara, efter Carl Jonas Love Almqvists roman Drottningens juvelsmycke, uruppförs på Operan som ett led i dess 200-årsjubileum.</li>
<li>1980 – Lastfartyget Star Clipper seglar vid halv två-tiden på natten på en av pelarna till Almöbrön mellan den svenska ön Tjörn och fastlandet. Därmed rasar bron och innan man upptäcker detta i land och kan spärra av vägarna kör åtta personer i sju bilar över brokanten och drunknar.</li>
<li>1983 – En orkan utbryter i Öresund, vilken blir en av de allvarligaste någonsin. Bland annat omkommer två personer när taket på slottskyrkan i Köpenhamn blåser av.</li>
<li>1991 – Irak avfyrar åtta scudmissiler mot Israel under det pågående Kuwaitkriget.</li>
<li>1993 – Det svenska radioprogrammet Karlavagnen, där lyssnare får ringa in och prata med programledaren om olika ämnen, har premiär i SR P4.</li>
<li>2001 – En elev blir ihjälskjuten på en toalett på Bromma gymnasium.</li>
<li>2002 – Inbördeskriget i Sierra Leone, som har varat sedan 1991, förklaras officiellt vara över, då regeringsstyrkorna utropas till segrare över rebellerna.</li>
<li>2004 – Tre interner på den svenska Kumlaanstalten, däribland Daniel Maiorana, blir fritagna i den första rymningen från anstalten sedan 1991. De infångas en vecka senare.</li>
</ul>
