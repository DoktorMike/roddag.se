<ul>
<li>69 – Sedan den romerske kejsaren Othos trupper har blivit besegrade av generalen Vitellius armé i slaget vid Bedriacum två dagar tidigare begår Otho självmord, för att undkomma Vitellius. Denne kan då själv utropa sig till kejsare och marschera mot Rom, där han intågar den 17 juli samma år och snart kan ta över makten. Redan den 20 december samma år blir han dock dödad av motståndartrupper och efterträds av Vespasianus.</li>
<li>556 – Sedan Vigilius har avlidit året innan väljs Pelagius I till påve.[1]</li>
<li>1746 – Den jakobitiske tronpretendenten Karl Edvard Stuart, mest känd som Bonnie Prince Charlie, och hans brittiska och franska styrkor blir slutgiltigt besegrade av de brittiska regeringsstyrkorna i slaget vid Culloden strax öster om Inverness i Skottland. Därmed blir hans uppror, där han har gjort anspråk på den brittiska tronen, eftersom han är ättling till Stuartarna, nedslaget och därigenom krossas ätten Stuarts sista hopp om att återta tronen. Karl Edvard lyckas dock undgå att bli tillfångatagen av regeringsstyrkorna i kan i september fly till Frankrike, där han lever resten av sitt liv i exil.</li>
<li>1856 – Representanter för Storbritannien, Frankrike, Preussen, Ryssland, Sardinien, Osmanska riket och Österrike undertecknar den så kallade Parisdeklarationen, cirka två veckor efter att flera av dessa stater har avslutat Krimkriget genom freden i Paris. Deklarationen blir en viktig milstolpe inom folkrätten, då den avskaffar kaperi och stadgar, att fientligt gods ska vara skyddat ombord på neutralt flaggade fartyg och att neutralt gods på fientliga fartyg inte får beslagtas, så vida det inte är kontraband.</li>
<li>1912 – Den amerikanska flygaren Harriet Quimby blir den första kvinnan som flyger över Engelska kanalen, knappt tre år efter att fransmannen Louis Blériot har blivit den förste mannen, som har flugit över kanalen. Nyheten om hennes bravad drunknar dock i nyheten om att RMS&#160;Titanic har förlist dagen innan. Endast två och en halv månad senare omkommer Quimby vid en flygtävling i Boston i USA.</li>
<li>1941 – Det tyska flygvapnet genomför den dittills största flygräden mot London under andra världskriget, med 685 flygplan. Omkring 1&#160;000 personer dödas och 2&#160;000 skadas svårt. Dessutom förstörs de sista resterna av det 1936 nerbrunna Kristallpalatset, då det utgör ett mycket tydligt och väl synligt bombmål.</li>
<li>1945 – Sovjetiska trupper bryter igenom den tyska fronten vid floderna Oder och Wisła, tack vare en offensiv tidigare under året. Därmed inleds den sovjetiska slutoffensiven mot den tyska huvudstaden Berlin, vilken varar i drygt två veckor och slutar med att den tyske diktatorn Adolf Hitler begår självmord den 30 april och att ryssarna helt har intagit Berlin den 2 maj.</li>
<li>1947 – Det franska fartyget SS&#160;Grandcamp, som är lastat med ammoniumnitrat exploderar, där det ligger för ankar i Texas City i Texas. Minst 581 personer omkommer och omkring 2&#160;000 skadas i denna den värsta industriolyckan i USA:s historia.</li>
<li>2007 – 32 personer blir ihjälskjutna och 23 skadas i den näst värsta skolskjutningen i USA:s historia på det amerikanska universitetet Virginia Polytechnic Institute and State University i Blacksburg i Virginia. Efter dådet begår gärningsmannen självmord och polisen identifierar honom dagen därpå som den 23-årige sydkoreanske studenten Seung-Hui Cho.</li>
</ul>
