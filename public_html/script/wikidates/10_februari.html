<ul>
<li>385 – Påven Siricius utfärdar dekretet Directa ad decessorem som ett svarsbrev till den spanske biskopen Himerius av Tarragona, angående vissa religiösa spörsmål. I brevet fastslår påven att det katolska prästerskapets regler om celibat och sexuell avhållsamhet har sitt ursprung hos Jesus och hans lärjungar.</li>
<li>1258 – Mongolerna, som redan har erövrat stora delar av Asien och är på väg att inleda sin expansion i Europa, når under Hulagu Khan fram till islams kulturella centrum, den abbasidiska staden Bagdad. Såsom mongolerna brukar erbjuder de staden att skonas, mot att kalifen överlämnar dess rikedomar och makten över den. Då denne vägrar anställer mongolerna ett blodbad på innevånarna, skövlar staden och förstör bevattningssystemet. Detta innebär slutet för det abbasidiska kalifatet och den muslimska civilisationen har än i denna dag (2016) inte helt hämtat sig från detta slag.</li>
<li>1306 – Sedan den svenske kungen Birger Magnussons bröder Erik och Valdemar den 6 december året innan har låtit fängsla marsken Torgils Knutsson har de fört honom till Stockholm och där hållit honom i fängsligt förvar. De låter döma honom till döden och omkring detta datum blir han avrättad på Pelarbacken. Därmed är han borta ur svensk politik, vilket försvagar kungen i det pågående svenska inbördeskriget, eftersom Torgils Knutsson har varit hans stöd.</li>
<li>1763 – Ett fredsfördrag i Paris undertecknas mellan Frankrike, Storbritannien, Spanien och Portugal och gör slut på sjuårskriget och fransk-indianska kriget. Storbritannien gör stora territoriella vinster på de andras bekostnad och freden inleder britternas dominans utanför Europa.</li>
<li>1881 – Den tysk-franske kompositören Jacques Offenbachs opera Hoffmanns äventyr, som bygger på tre noveller av E.T.A. Hoffmann och har librotto av Jules Barbier, har urpremiär på Opéra-Comique i Paris.</li>
<li>1882 – Den ryske kompositören Nikolaj Rimskij-Korsakovs opera Snöflickan, som han också har skrivit libretto till, har urpremiär i Sankt Petersburg.</li>
<li>1920 – Den polske generalen Józef Haller von Hallenburg genomför en symbolisk vigselceremoni mellan Polen och Östersjön i den polska kuststaden Puck, där man befäster att den efter första världskriget återuppståndna polska staten, på nytt har en kuststräcka (140 kilometer lång), vilket den inte har haft sedan Polens tredje delning 1795.</li>
<li>1925 – Ett kurdiskt uppror utbryter i området kring de östturkiska städerna Diyarbakir och Mardin. Det slås dock ner av turkisk militär en månad senare.</li>
<li>1926 – Den polska byn Gdynia får stadsprivilegium, sedan den har börjat växa rejält, efter att polska regeringen under de senaste åren har låtit bygga ut dess hamn till militärbas.</li>
<li>1938 – Karl II, som har varit konstitutionell kung av Rumänien sedan 1930, genomför en statskupp, där han tar diktatorisk makt över landet. Den 27 februari antas en ny rumänsk konstitution, som förbjuder alla partier utom Karls eget (Fronten för nationell återfödelse). Vid andra världskrigets utbrott året därpå allierar sig Karl med Tyskland, men tillsätter en militärjunta, ledd av Ion Antonescu, att med diktatorisk makt styra över Rumänien. Denna junta tvingar honom att abdikera och att gå i exil och han lever sedan i Portugal till sin död 1953.</li>
<li>1940 – Den första sovjetiska deportationen av polacker (cirka 220&#160;000 personer) till östra Sovjetunionen, inleds ett knappt halvår efter den sovjetiska annekteringen av östra Polen i september 1939.</li>
<li>1945</li>
<li>Slaget om Hürtgenskogen i västra Tyskland, vilket under det pågående andra världskriget har utkämpats sedan 19 september året innan, tar slut genom att de amerikanska styrkorna intar Schwammenaueldammen, sedan tyskarna dagen innan har retirerat.</li>
<li>Det tyska transportfartyget General von Steuben, som evakuerar den tyska befolkningen och sårade soldater från Ostpreussen till Świnoujście, sänks av en sovjetisk ubåt på södra Östersjön. 300 personer räddas, men 3&#160;600 omkommer när fartyget sjunker.</li>
</ul>
