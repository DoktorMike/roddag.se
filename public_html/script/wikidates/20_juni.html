<ul>
<li>451 – En armé bestående av västromerska soldater och germaner, ledd av den västromerske generalen Aëtius, besegrar en hunnerhär under Attila i slaget vid Katalauniska fälten, troligen vid Châlons-en-Champagne i nuvarande Frankrike. Detta blir en av de sista militäraktionerna i det västromerska riket (innan det går under 25 år senare), men blir strategiskt viktig för romarna, eftersom det förhindrar hunnernas erövring av Gallien och uppskjuter Västroms fall med en kvarts sekel.</li>
<li>1359 – Den svenske tronpretendenten Erik Magnusson, som sedan 1356 har varit svensk kung i opposition mot sin far Magnus Eriksson, avlider i pesten, endast 20 år gammal. Ett halvår senare avlider även hans jämnåriga hustru Beatrix av Bayern och deras nyfödde son Erik. I och med dessa dödsfall tar det svenska inbördeskrig, som sedan 1356 har rasat om kungamakten, slut och hela kungamakten återgår i kung Magnus händer. Han behåller den oomstridd fram till 1362, då hans yngre son Håkan, som är kung av Norge, gör uppror mot honom.</li>
<li>1667 – Sedan Alexander VII har avlidit den 22 maj väljs Giulio Rospigliosi till påve och tar namnet Clemens IX.</li>
<li>1789 – Det franska tredje ståndet, som den 17 juni under Honoré Gabriel Riqueti de Mirabeaus ledning har börjat kalla sig Nationalförsamlingen, finner sig utelåst från generalständernas möte i Versailles, som på kung Ludvig XVI:s initiativ har inletts den 1 maj, för att lösa Frankrikes ekonomisk problem. Då de fruktar att kungen ska köra över generalständerna samlas ståndets 577 ledamöter i ett intilliggande bollhus (ämnat för spelet Jeu de paume, som är dåtidens motsvarighet till tennis), där de svär en enhetlig och högtidlig ed att ”inte skingras och återsamlas var än omständigheterna kräver, tills man har givit kungariket en konstitution”. En enda ledamot (Joseph Martin-Dauch) vägrar svära eden, eftersom han vägrar utföra någon politisk handling, som inte har blivit sanktionerad av kungen. I övrigt är detta första gången som franska medborgare står i opposition mot kung Ludvig XVI och därmed räknas eden som en revolutionär handling och kan därmed ses som inledningen på franska revolutionen. Eftersom eden också tvingar kungen att acceptera att den politiska makten ska utgå från folket snarare än från kungamakten blir han också tvungen att förmå präste- och adelsstånden att gå med i Nationalförsamlingen.</li>
<li>1791 – Den franska kungafamiljen (Ludvig XVI och Marie-Antoinette och deras barn samt kungens syster Élisabeth), som sedan hösten 1789 har levt i husarrest i Tuilerierna i Paris, gör ett försök att under natten till den 21 juni fly från Paris och ta sig mot Tyskland, för att därifrån ta sig vidare till drottningens habsburgska familj i den österrikiska huvudstaden Wien. Flykten är till största delen organiserad av drottningens svenske älskare, greve Axel von Fersen och under natten och morgonen når man nästan fram till gränsen. I Varennes blir sällskapet dock igenkänt och arresterat. De förs tillbaka till Paris och på vägen får de ta emot många uppretade glåpord, medan huvudstadens innevånare möter dem med absolut tystnad. Händelsen påskyndar kungens avsättning i september samma år och 1793 blir både han och drottningen avrättade. Axel von Fersen har ridit i förväg och undkommer därför arresteringen.</li>
<li>1810 – Den svenske riksmarskalken Axel von Fersen blir under den svenske kronprinsen Karl Augusts begravning i Stockholm dödad av en uppretad folkmassa. Ungefär fyra månader efter sin ankomst till Sverige i januari samma år har den ursprungligen danske prinsen Karl August den 28 maj, under en exercisövning på Kvidinge hed i Skåne, drabbats av slaganfall och avlidit. Dödsorsaken är vid denna tid dock ännu okänd och alltfler misstankar faller på Axel von Fersen, eftersom man tror att denne genom förgiftning har velat röja undan Karl August, för att istället insätta den 1809 avsatte kung Gustav IV Adolfs son Gustav som svensk tronföljare. Under begravningståget genom den svenska huvudstaden börjar folkmassan först kasta stenar och andra tillhyggen på von Fersens vagn, och så småningom tvingas han ut ur vagnen. Det görs vissa försök att hjälpa honom, men slutligen blir han misshandlad till döds av den uppretade folkmassan. Svea livgarde, som vanligt stationerat på slottet, får inte order att ingripa. När man senare konstaterar att orsaken till kronprinsens död är slaganfall och att von Fersen är oskyldig till giftmord, får han i december samma år en hedersbegravning, men hans syster Sophie Piper tvingas innan dödsorsaken är känd, leva under kungligt beskydd på Vaxholms fästning.</li>
<li>1837 – Den brittiske kungen Vilhelm IV avlider utan egna arvingar. Hans brorsdotter Viktoria står dock närmast i tur till tronen och har därför sedan hans trontillträde 1830 varit tronföljare. Hennes mor Viktoria av Sachsen-Coburg-Saalfeld och hennes närmast förtrogne, sir John Conroy har försökt pressa henne att ge dem mera makt och i händelse, att Viktoria ännu inte skulle ha fyllt 18 år vid sitt trontillträde skulle de ha lett hennes förmyndarstyrelse, med makt att överflytta en del makt till sig själva. Viktoria har emellertid fyllt 18 år en knapp månad innan trontillträdet (24 maj) och modern och Conroy blir därmed bortmanövrerade från makten.</li>
<li>1863 – West Virginia upptas som den 35:e delstaten i den amerikanska unionen. Området har tidigare varit en del av delstaten Virginia, men när denna har utträtt ur USA vid amerikanska inbördeskrigets utbrott 1861 har 48 nordvästliga countyn valt att utträda ur Virginia och förbli lojala mot unionen, eftersom dessa har en ekonomi baserad på småjordbruk, snarare än slavarbete. Efter krigets slut återbördas sydstaterna en efter en till unionen, men West Virginia förblir en egen delstat, skild från Virginia.</li>
<li>1944 – Slaget om Filippinska sjön, som inleddes dagen innan, avslutas med amerikansk seger över japanerna. Detta blir det femte och sista sjöslaget mellan hangarfartyg under Stillahavskriget och en viktig amerikansk seger i invasionen av Marianeröarna, eftersom den medför, att den japanska flottan inte längre kan utföra sådana stora hangarfartygsaktioner under resten av andra världskriget.</li>
<li>1960 – Malifederationen, som året innan har bildats av de franska kolonierna Senegal och Franska Sudan, uppnår full självständighet från moderlandet Frankrike.[1] När federationen bildades blev den en republik inom det franska samväldet, men nu lämnar man alltså helt kontakterna med Frankrike. Federationen upplöses dock redan i augusti samma år, då Senegal lämnar den och i september omformas återstoden till att bilda republiken Mali.</li>
</ul>
