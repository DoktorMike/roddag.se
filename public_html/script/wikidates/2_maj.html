<ul>
<li></li>
<li>1442 – Den svenske unionskungen Kristofer av Bayern stadfäster en reviderad version av Magnus Erikssons landslag från 1350, som efter honom får namnet Kristofers landslag. Den kommer att gälla som svensk lag på landsbygden fram till 1736, då 1734 års lag träder i kraft. För städerna gäller Magnus Erikssons stadslag, också från 1350, även fortsättningsvis (också till 1736).</li>
<li>1670 – Den engelske kungen Karl II ger exklusiva privilegier till det så kallade Hudson Bay-kompaniet att ha ensamrätt att bedriva handel (framförallt med pälsverk) i Ruperts land runt den stora inlandsviken Hudson Bay i nuvarande Kanada.[1] Kompaniet kommer att behålla privilegierna (inklusive rätten att i området utgöra lagstiftande, dömande och verkställande makt) i 200 år (till 1869).</li>
<li>1754 – Hedemora i södra Dalarna drabbas av en våldsam stadsbrand, där 90 av stadens 110 hus brinner ner, däribland alla spannmåls- och djurfoderförråd, vilket leder till stor nöd. Senare samma år beviljas staden 15 års skattefrihet (senare ändrat till fyra år), för att man ska kunna återuppbygga den, dock med kravet att husen byggs i sten, för att minska brandrisken. Branden medför därmed, att Hedemora kan byggas upp med modern stadsplanering.</li>
<li>1813 – En fransk styrka på 78&#160;000 man, ledd av Napoleon I, besegrar en preussisk-rysk på 93&#160;000, ledd av Gebhard Leberecht von Blücher i slaget vid Lützen. Trots att de franska förlusterna uppgår till nära 20&#160;000 man och de rysk-preussiska till 15&#160;000 lyckas fransmännen stå emot samtliga allierade anfall och besegra den allierade styrkan.</li>
<li>1815 – En österrikisk styrka på 12&#160;000 man, ledd av Frederick Bianchi, inleder slaget vid Tolentino i nuvarande Italien, mot en neapolitansk styrka på nära 26&#160;000, ledd av Neapels kung Joachim Murat. När slaget är över dagen därpå uppgår de österrikiska förlusterna till 700 döda och 100 sårade, medan de neapolitanska är över 4&#160;000 och österrikarna har vunnit en avgörande seger.</li>
<li>1945 – Slaget om Berlin under andra världskriget avslutas officiellt, då den sovjetiska Röda armén meddelar, att de har intagit den tyska huvudstaden dagen innan. Den tyske ledaren Adolf Hitler har begått självmord den 30 april och den 7 maj kapitulerar Tyskland villkorslöst till de allierade.</li>
<li>1969 – Den brittiska lyxkryssaren RMS&#160;Queen Elizabeth 2 inleder sin jungfruresa från brittiska Southampton till New York (samma rutt som RMS&#160;Titanic hade på sin jungfrufärd). Under de knappt 40 år hon är i tjänst (till 2008) hinner hon göra 26 resor jorden runt och resa totalt 5,8&#160;miljoner sjömil.</li>
<li>1982 – En brittisk ubåt sänker den argentinska kryssaren ARA&#160;General Belgrano under det pågående Falklandskriget. Sänkningen blir kontroversiell, då den sker utanför den krigszon, som Storbritannien har proklamerat. Britterna försvarar sig med, att kryssaren anses så viktig, att de inte vill förlora kontakten med den eller riskera, att den uppnår argentinsk hamn.</li>
<li>1983 – Stig Malm efterträder Gunnar Nilsson som ordförande för fackföreningsorganisationen LO. Han innehar posten i tio år, innan han 1993 tvingas avgå.</li>
<li>1992 – Europeiska gemenskaperna (EG) och Europeiska frihandelssammanslutningen (EFTA) undertecknar i den portugisiska staden Porto ett avtal om ekonomiskt samarbete (EES-avtalet), vilket innebär export och import mellan medlemsländerna ska ske tullfritt. Sedan Schweiz i en folkomröstning dock har sagt nej till avtalet ställer sig detta land utanför och får istället ha specialavtal med de övriga länderna. Avtalet träder i kraft och börjar gälla från och med 1 januari 1994.</li>
<li>1997 – Den brittiske labourledaren Tony Blair efterträder John Major som Storbritanniens premiärminister, sedan Labour har vunnit en jordskredsseger över det Konservativa partiet dagen innan. Därmed bryts det konservativa styre, som har varat i landet sedan 1979. Blair sitter sedan på posten i tio år, innan han 2007 avgår både som premiärminister och partiledare för Labour.</li>
<li>2004 – Martín Torrijos väljs till Panamas president, då han får 47,4&#160;procent av rösterna i presidentvalet i de allmänna valen. Han kan därmed efterträda Mireya Elisa Moscoso på posten den 1 september.</li>
<li>2011 – Den efterspanade terroristledaren Usama bin Ladin, som har varit ledare för terrornätverket al-Qaida sedan dess grundande 1988, blir dödad av amerikanska soldater i en förort till den pakistanska staden Abbottabad.</li>
</ul>
