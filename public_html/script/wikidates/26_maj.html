<ul>
<li></li>
<li>946 – När Edmund den magnifike, som har varit kung av England sedan 939, blir mördad i ett bråk med den fredlöse Leofa, endast 25 år gammal, efterträds han samma dag på tronen av sin bror Edred. Denne är kung i knappt tio år, men avlider själv vid 32 års ålder 955.</li>
<li>1831 – En polsk upprorsstyrka på 34&#160;000 man och 34 kanoner, ledd av general Jan Zygmunt Skrzynecki, blir besegrad av en jämnstark rysk armé på 35&#160;000 man och 148 kanoner, under fältmarskalk Hans Carl von Diebitsch-Zabalkanskijs befäl, i slaget vid Ostrołęka. Detta blir den största drabbningen under det pågående polska Novemberupproret, som har utbrutit mot det ryska styret året innan. Till hösten samma år är dock polackerna besegrade och Polen förblir delat mellan Ryssland, Preussen/Tyskland och Österrike fram till 1918.</li>
<li>1879 – En strejk utbryter vid Haeffners sågverk utanför Sundsvall, då arbetarna protesterar mot att de har fått sänkta löner, till följd av sjunkande trävarupriser, trots att sågverksägarna har fått stödlån på 3&#160;000&#160;000 kronor av Sveriges regering och har ställt till med en stor fest för sig själva, när lånet blev beviljat. Sedan landshövding Curry Treffenberg har hotat arbetarna med fängelse, om de inte återgick till arbetet, avbryts strejken efter åtta dagar, utan att arbetarna har uppnått sina mål. Detta räknas som den första och mest omfattande svenska industristrejken under 1800-talet.</li>
<li>1918 – Georgien utropar sin självständighet från det sönderfallande Ryssland[1] i svallvågorna efter den ryska revolutionen ett halvår tidigare. Landet drabbas dock och både interna och externa problem och knappt tre år senare (våren 1921) invaderas Georgien av den sovjetiska Röda armén och blir sovjetrepublik fram till 1991, då det åter blir självständigt.</li>
<li>1991 – En och en halv månad efter att Georgien den 9 april har utropat sin självständighet från det sönderfallande Sovjetunionen hålls landets första fria presidentval (Sovjet har dock ännu inte erkänt landets självständighet). Zviad Gamsachurdia, som före självständigheten har varit ordförande i Georgiska sovjetrepublikens högsta råd och tillförordnad president sedan 14 april, vinner en överväldigande seger, då han får 87,6&#160;% av rösterna. Knappt åtta månader senare blir han dock avsatt genom en militärkupp och tvingas leva i exil till hösten 1993, då han återvänder, för att försöka återta makten, men blir dödad 31 december samma år.</li>
<li>2010 – Johan af Donner, som tidigare har varit informations- och insamlingschef för Cancerfonden och kommunikationsdirektör för svenska Röda korset, döms till fem års fängelse för grov förskingring, då han under nio års tid har svindlat båda organisationerna på åtminstone 6,6&#160;miljoner kronor. I april året därpå fastställer Svea Hovrätt tingsrättens dom, men med något justerad rubricering.</li>
<li>2011 – Den bosnienserbiske generalen och krigsförbrytaren Ratko Mladić blir gripen av serbisk polis i byn Lazarevo i norra Serbien. Han har då varit på flykt sedan Bosnienkrigets slut 1995 och står vid internationella krigsförbrytartribunalen i Haag anklagad för att under kriget ha varit ansvarig för folkmord, krigsförbrytelser och brott mot mänskligheten. Han utlämnas till tribunalen fem dagar senare och rättegången mot honom inleds ett år senare.</li>
<li>2012 – Den svenska artisten Loreen vinner årets upplaga av Eurovision Song Contest i Azerbajdzjans huvudstad Baku, när hon framför bidraget ”Euphoria”. Detta blir Sveriges femte seger i tävlingen genom tiderna och bidragets poängsumma (372 poäng) är den näst högsta någonsin (efter norske Alexander Rybaks vinst med ”Fairytale” i tävlingen 2009, som fick 387 poäng).</li>
</ul>
