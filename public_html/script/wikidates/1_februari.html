<ul>
<li></li>
<li>772 – Sedan Stefan III har avlidit en vecka tidigare väljs Hadrianus I till påve.</li>
<li>900 – Sedan Johannes IX har avlidit i januari väljs Benedictus IV till påve.</li>
<li>1119 – Sedan Gelasius II har avlidit den tre dagar tidigare väljs Guy av Vienne till påve och tar namnet Calixtus II (denna eller nästa dag).</li>
<li>1594 – Den förre svenske kungen Johan III begravs i Uppsala domkyrka, mer än ett år efter sin död (17 november 1592). Knappt tre veckor senare kröns hans son Sigismund, som sedan 1587 är kung av Polen och har efterträtt fadern i Sverige vid hans död, till svensk kung.</li>
<li>1713 – Den osmanske sultanen Ahmed III har nu tröttnat på att ha den svenske kungen Karl XII och hans närmaste soldater boende i staden Bender som sina gäster (vilket de har gjort sedan flykten efter slaget vid Poltava 1709) och efter flera försök att övertala honom att lämna landet försöker han nu med våld. Tillsammans med ett 40-tal karolinersoldater håller kungen stånd mot 600 turkiska soldater i flera timmar i vad som går till historien som kalabaliken i Bender, innan han snavar på sina sporrar och blir tillfångatagen. Avvisningen av svenskarna blir emellertid inte av, men året därpå lämnar Karl XII självmant Osmanska riket och beger sig hem mot Sverige.</li>
<li>1896 – Giacomo Puccinis opera i fyra akter La Bohème har urpremiär på Teatro Regio i italienska Turin. Operan uppnår snart världsrykte och ingår numera i den italienska operastandardrepertoaren.</li>
<li>1908 – På väg hem från ett lantslott blir den portugisiska kungafamiljen utsatt för ett attentat på torget Praça do Comércio i huvudstaden Lissabon. Kung Karl I dödas omedelbart, medan hans son kronprins Ludvig Filip avlider av sina skador 20 minuter senare. Den yngre sonen Emanuel får en lätt skada i ena armen och drottning Amélie klarar sig oskadd. Det hävdas ibland, att Ludvig Filip ska ha varit kung av Portugal under de 20 minuterna mellan faderns och hans egen död och att han därmed ska ha haft en av världshistoriens kortaste regeringsperioder. Detta stämmer dock inte, eftersom han visserligen var kronprins, men en ny regent enligt landets lagar måste godkännas av parlamentet, vilket man inte hann med under denna tid. Istället blir det den yngre brodern Emanuel, som senare samma dag erkänns som kung under namnet Emanuel II. Drygt två och ett halvt år senare, i oktober 1910, störtas den portugisiska monarkin och republik införs, varvid kungen tvingas i landsflykt.</li>
<li>1918 – Ryssland övergår från den julianska till den gregorianska kalendern, genom att detta datum följer direkt efter 19 januari.</li>
<li>1924 – Storbritannien blir ett av de första länder, som upprättar diplomatiska förbindelser med Sovjetunionen, vilken har utropats den 30 december 1922.</li>
<li>1942 – Den norske nazistledaren Vidkun Quisling, som sedan den tyska invasionen av Norge 1940 i praktiken har varit landets regeringschef, utropas till landets ministerpresident och denna titel behåller han till krigsslutet. Han erkänns inte av den norska exilregeringen i London.</li>
<li>1946 – Den norske politikern Trygve Lie, som under 1930- och 1940-talen har haft flera olika ministerposter i den norska regeringen, väljs till Förenta nationernas förste ordinarie generalsekreterare och tillträder dagen därpå. Sedan grundandet året innan har britten Gladwyn Jebb varit tillförordnad.</li>
<li>1958 – Egypten och Syrien går i union under namnet Förenade arabrepubliken. När unionen upplöses hösten 1961 används namnet fortsatt om enbart Egypten fram till 1971. Republikens förste president blir Gamal Abdel Nasser, som har varit Egyptens president sedan 1956, vilket han också förblir till sin död 1970.</li>
<li>1968 – Polischefen Nguyễn Ngọc Loan i den sydvietnamesiska huvudstaden Saigon avrättar FNL-medlemmen Nguyễn Văn Lém, genom att på öppen gata skjuta honom i huvudet under den så kallade Tet-offensivens andra dag. Händelsen fotograferas av den amerikanske fotografen Eddie Adams och bilden blir internationellt känd samt leder till att Adams vinner Pulitzerpriset samma år.</li>
<li>1982 – Den tidigare meteorologen David Letterman inleder en egen pratshow med titeln Late Night with David Letterman på den amerikanska TV-kanalen NBC och den sänds då direkt efter det kända The Tonight Show med Johnny Carson. När Carson pensionerar sig 1992 hoppas Letterman få ta över hans show, men uppdraget går istället till Jay Leno. Letterman väljer då att lämna NBC och istället övergå till konkurrenten CBS, där han får en ny pratshow med titeln The Late Show with David Letterman. Hans gamla Late Night övertas då av Conan O’Brien.</li>
<li>1987 – Den svenske höjdhopparen Patrik Sjöberg sätter nytt världsrekord i höjdhopp inomhus för herrar genom att hoppa 2,41 meter. Ett drygt år senare förlorar han världsmästartiteln till tysken Carlo Thränhardt, som var den han erövrade den från vid detta hopp.</li>
<li>1991 – De båda svenska TV-kanalerna TV 3 och TV4 börjar sända programblock med musikvideor under namnet ZTV. Året därpå blir ZTV en egen tv-kanal.</li>
<li>1995 – Den brittiska rockgruppen Manic Street Preachers gitarrist Richey James Edwards försvinner spårlöst efter att han har checkat ut från hotellet London Embassy och återfinns aldrig. Två veckor senare återfinns hans bil parkerad nära bron Severn Bridge – en plats som är ökänd för att folk brukar begå självmord genom att hoppa från bron. Det går dock inte att bevisa, att Edwards har begått självmord, eftersom hans kropp aldrig återfinns och det dröjer till slutet av 2008, innan hans anhöriga låter dödförklara honom.</li>
<li>2003</li>
<li></li>
<li>Nicefördraget, vars syfte är att reformera den Europeiska unionen inför dess utvidgning med tio nya medlemsländer året därpå, träder i kraft.</li>
<li>Den amerikanska rymdfärjan Columbia exploderar över Texas och de sju astronauterna ombord omkommer.</li>
</ul>
