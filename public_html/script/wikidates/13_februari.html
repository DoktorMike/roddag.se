<ul>
<li></li>
<li>1500 – Under det pågående fälttåget mot Ditmarsken, som inleddes två dagar tidigare, intar och plundrar den dansk-holsteinska hären huvudorten Meldorf. Eftersom flera ditmarskiska orter är intagna och hären dittills inte har stött på något motstånd anser många danskar, att fälttåget i och med detta bör vara över. Kung Hans bestämmer sig dock för att gå norrut, för att leta reda på de ditmarskiska bönderna och besegra dem, men när härarna möts i slaget vid Hemmingstedt den 17 februari lider danskarna ett stort nederlag.</li>
<li>1660 – Under den pågående riksdagen i Göteborg avlider den svenske kungen Karl X Gustav i lunginflammation. Då hans son och efterträdare Karl XI bara är fyra år tar en förmyndarstyrelse över regeringen, fram till dess att den unge kungen blir myndig (1672). Man kan nu börja fundera på att sluta fred med Sveriges fiender i det pågående nordiska kriget, vilket Karl X Gustav hårdnackat har vägrat, och senare under detta och nästa år avslutas kriget på samtliga fronter.</li>
<li>1689 – Sedan Jakob II genom den ärorika revolutionen har blivit avsatt som kung av England, Skottland och Irland den 23 december året innan väljs hans dotter Maria II och hennes man Vilhelm III till ländernas regenter. De förblir samregenter till hennes död 1694, varefter Vilhelm förblir ensam kung över länderna till sin död 1702, då han efterträds av Marias syster Anna.</li>
<li>1945 – Det amerikanska och brittiska flygvapnet inleder ett kraftigt bombanfall mot den tyska staden Dresden, vilket varar till den 15 februari. Man släpper totalt 3&#160;500 ton brandbomber över staden, som blir helt ödelagd. Antalet dödsoffer beräknas till mellan 25&#160;000 och 250&#160;000 i denna räd, som numera ses som mycket kontroversiell av historikerna.</li>
<li>1953 – Nordiska rådet håller sitt första möte, ett knappt år efter grundandet. Rådet består vid denna tid av samtliga nordiska länder utom Finland, som inträder först 1955.</li>
<li>1983</li>
<li></li>
<li>66 personer omkommer, när en brand utbryter i en biograf i italienska Turin.</li>
<li>Tio personer omkommer, när tre linbanevagnar i den italienska skidorten Champoluc störtar till marken.</li>
</ul>
