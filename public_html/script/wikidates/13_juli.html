<ul>
<li></li>
<li>1793 – Den franske revolutionären, jakobinledaren och journalisten Jean Paul Marat blir mördad i sitt badkar av Charlotte Corday. Hon fruktar nämligen att hans radikala idéer och förespråkande av skräckväldet ska störta Frankrike i inbördeskrig och att den nya franska republiken därmed är hotad. Hon blir emellertid infångad och dömd för mord, varpå hon fyra dagar senare (17 juli) avrättas med giljotin. Synen på mordet växlar sedan med tiden. I samtiden blir Marat en martyr, medan han i slutet av 1800-talet ses som ett monster och Corday som hjälte.</li>
<li>1857 – Det svenska frimärket Gul tre skilling banco poststämplas i Kopparberg. Det är egentligen ett feltryck (tre-skillingsmärkena ska egentligen vara gröna), men används vid denna tid utan att någon noterar feltrycket. Framåt slutet av 1800-talet börjar det dock uppmärksammas av filatelister och säljas för allt högre summor, då detta verkar var det enda existerande exemplaret av feltrycket. Varje gång det har sålts har det, åtminstone sedan 1984, sålts för en högre summa än någonsin tidigare för ett frimärke och det är idag världens dyraste och mest berömda märke.</li>
<li>1858 – Carl Gustaf Qvarnströms bronsstaty av kemisten Jacob Berzelius avtäcks klockan tre på morgonen i den park i Stockholm, som efter Berzelius därefter får namnet Berzelii park (påbörjad 1852). Anledningen till att avteckningen sker så tidigt på morgonen är att man från officiellt håll vill undvika tillströmmande människomassor, eftersom man är rädd att de ska trampa ner den späda nyplanterade växtligheten i parken.</li>
<li>1870 – Den preussiske kungen Fredrik Vilhelm III skickar den så kallade Emsdepeschen (eller Emstelegrammet) till kanslern Otto von Bismarck och underrättar honom om sina förhandlingar med den franske ambassadören Vincent Benedetti i staden Bad Ems. Bismarck låter samma kväll publicera depeschen i flera tyska tidningar, men något omskriven, så att han får det att framstå som att kungen kraftigt har avvisat ambassadörens krav. Nyheten om detta väcker starkt harm i Frankrike och leder till att den franske kejsaren Napoleon III en vecka senare (19 juli) förklarar krig mot Preussen. Bismarck har alltså fått det fransk-tyska kriget (1870–1871) att utbryta genom fransk krigsförklaring vid en tidpunkt då Frankrike är både militärt och politiskt oförberett för krig.</li>
<li>1912 – Under årets sommar-OS i Stockholm tar 17-åriga Greta Johansson guld i höga (raka) hopp i simhopp (10 meter). Hon blir därmed Sveriges första kvinnliga OS-medaljör, men trots sina unga år avslutar hon sin idrottskarriär redan året därpå, eftersom hon då försörjer sig som lärare i simhopp och därmed förlorar sin amatörstatus. Samma år emigrerar hon till USA, där hon gifter sig med den svenske simhopparen och -tränaren Ernst Brandsten och tillsammans med honom fortsätter utveckla den amerikanska simhoppssporten.</li>
<li>1923 – Hollywoodskylten i Hollywood i Los Angeles invigs, som reklam för ett bostadsområde. Vid invigningen lyder texten Hollywoodland och de femton meter höga och nio meter breda bokstäverna är upplysta med glödlampor. Från början är det tänkt att den ska hålla högst ett år och under 1920-, 30- och 40-talen förfaller skylten. 1949 är skylten förknippad med den amerikanska filmindustrin i Hollywood och Hollywoods handelskammare tar över underhållet och ser till att den hålls upprustad (i samband med övertagandet tar man bort bokstäverna land, så att texten enbart lyder Hollywood). Idag är skylten ett av Los Angeles mer välkända landmärken.</li>
<li>1930 – Det första världsmästerskapet i fotboll inleds, för att pågå i två och en halv vecka (fram till 30 juli). Värdnationen är Uruguay, som har utvalts dels för att landet då är olympiska mästare i fotboll, dels för att det detta år firar 100 år som självständig nation. Det blir också Uruguay, som står som segrare i hela tävlingen, då de i finalen besegrar Argentina med 4–2. Totalt 13 lag deltar i tävlingen, varav endast de fyra europeiska kommer från någon annan kontinent än Nord- eller Sydamerika. Spelens målkung blir argentinaren Guillermo Stábile, som gör totalt åtta mål.</li>
<li>1936 – Den spanske politikern José Calvo Sotelo blir mördad av en kommandostyrka, bland annat bestående av ett flertal socialister. Då mordet sker dagen efter hårda konfrontationer i det spanska parlamentet mellan Spanska socialistiska arbetarpartiet och Spaniens kommunistiska parti börjar det snart cirkulera rykten om att regeringen har beställt mordet. Detta blir en av de utlösande faktorerna till det spanska inbördeskriget, som utbryter fyra dagar senare (17 juli) och som har planerats sedan i februari, då vänstersidan har vunnit en jordskredsseger i parlamentsvalet.</li>
<li>1954 – Klockan 18.59 startas Sveriges första kärnreaktor R1 på Kungliga Tekniska högskolans område på Valhallavägen i Stockholm, då massan i den blir kritisk. Reaktorn, som är tänkt att användas för experiment, är konstruerad och byggd (påbörjad 1950) av AB Atomenergi och förblir i drift fram till 1970, då man stänger av driften. Forskningen och experimenten vid denna reaktor banar sedan vägen för ytterligare reaktorer i Studsvik och Ågesta och för den svenska kärnkraftsutvecklingen.</li>
<li>1955 – Nattklubbsvärdinnan Ruth Ellis avrättas genom hängning för mordet på sin älskare David Blakely den 10 april samma år. Fallet har varit enkelt att avgöra, då hon har skjutit Blakely med fem skott (då hon felaktigt har misstänkt, att han hade ett förhållande med en annan kvinna) och på mordplatsen erkänt sig skyldig. Vid rättegången har hon också utan tvekan erkänt att avsikten med skotten var att döda honom. Detta blir sista gången en kvinna avrättas i Storbritannien och bödel är Albert Pierrepoint, som är mest känd för att ha avrättat de tyska krigsförbrytarna från Belsenrättegången 1945. Även om de sista avrättningarna i landet äger rum 1963 dröjer det till 1973, innan dödsstraffet för mord helt är avskaffat (på Nordirland) och till 1998, innan det helt och hållet är avskaffat i hela Förenade Kungariket.</li>
<li>1977 – Somaliska trupper inleder en invasion av den östetiopiska provinsen Ogaden, vilket inleder Ogadenkriget mellan Somalia och Etiopien. Kriget pågår till mitten av mars året därpå, då Somalia tvingas dra sig tillbaka efter sovjetiskt och kubanskt ingripande i kriget. På grund av detta bryter det kommunistiska Somalia alla kontakter med Sovjet och hela Andra världen utom Kina.</li>
<li>1985 – Musikerna Bob Geldof och Midge Ure låter arrangera två välgörenhetskonserter i den brittiska huvudstaden London och i den amerikanska staden Philadelphia. Konserterna hålls samtidigt och går under namnet Live Aid, eftersom syftet är att samla in pengar till hjälp för de som har drabbats av de senaste årens hungersnöd i Etiopien. Därmed har de också lyckats få de artister och grupper, som deltar i galorna, att ställa upp gratis och medan totalt 162&#160;000 personer ser dem på plats (72&#160;000 i London och 90&#160;000 i Philadelphia) sänds de även via satellit och ses av över 400&#160;miljoner människor i 60 länder världen över. Totalt samlar man in 1,5&#160;miljarder kronor i donationer.</li>
</ul>
