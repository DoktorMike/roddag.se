<ul>
<li></li>
<li>1865 – Den amerikanske presidenten Abraham Lincoln, som har blivit skjuten i huvudet kvällen innan, avlider[1] klockan 7.22 på morgonen efter att ha varit medvetslös i nio timmar efter dådet. Han efterträds samma dag av den sedan en månad nytillträdde vicepresidenten Andrew Johnson.</li>
<li>1912 – Den brittiska lyxkryssaren RMS&#160;Titanic, som klockan 23.40 kvällen innan har kolliderat med ett isberg, sjunker på två timmar och 40 minuter, ungefär 600 sjömil sydost om Newfoundland i Kanada (det sista av aktern försvinner under ytan klockan 02.20). Det finns livbåtsplatser till knappt hälften av de ombordvarande, men eftersom knappt någon av livbåtarna utnyttjas till sin fulla kapacitet överlever endast 710 av de 2&#160;224 personer, som finns ombord, medan 1&#160;514 personer, däribland 90 av 130 svenskar, drunknar eller fryser ihjäl i det iskalla vattnet. Under de tidiga morgontimmarna plockas de överlevande upp av ångaren RMS&#160;Carpathia, som tidigare har mottagit nödsignaler från Titanic och satt kurs mot olycksplatsen. Egentligen är Carpathia på väg mot Europa, men sedan man strax före klockan nio på morgonen har gett upp hoppet att hitta fler överlevande i vattnet sätter hon kurs tillbaka till New York med Titanics överlevande passagerare och besättning. Titanicolyckan leder till, att vissa internationella fartygsbestämmelser ändras, däribland att det bestäms, att det måste finnas livbåtsplatser till samtliga ombord på ett fartyg.</li>
<li>1945 – Brittiska trupper befriar det tyska koncentrationslägret Bergen-Belsen. Lägret är vid tillfället överfullt av fångar, eftersom många i andra världskrigets slutskede har förts dit från andra koncentrationsläger. Trots att SS har låtit gräva mängder av massgravar finner britterna tusentals obegravda lik i lägret, eftersom man inte har hunnit begrava alla döda. Lägret rivs omedelbart efter befrielsen, på grund av de sjukdomar som härjar.</li>
<li>1955 – Ray Kroc öppnar sin första McDonald's-restaurang i Des Plaines i Illinois. Detta blir inte den första McDonald's-restaurangen (den öppnades av bröderna Dick och Mac McDonald redan 1940), men det blir den första franchiserestaurangen under märket och därmed grundas McDonald's som restaurangkedja. Idag (2016) har kedjan restauranger över hela världen och är en av världens mest kända hamburgerrestaurangkedjor.</li>
<li>1974 – Den amerikanska miljonärsdottern Patricia Hearst, som den 4 februari samma år har blivit kidnappad, men inte har blivit frisläppt av kidnapparna, den Symbiotiska befrielsearmén (SLA), och har varit försvunnen sedan kidnappningen, blir fotograferad, när hon deltar i ett bankrån tillsammans med sina kidnappare. Det visar sig sedermera, att hon har bytt namn till Tania och börjat sympatisera med SLA, som hon har blivit medlem av.</li>
<li>1986 – USA genomför Operation El Dorado Canyon, som innebär att det amerikanska flygvapnet under tolv minuter från klockan två på morgonen, bombar mål i Libyen. Operationen genomförs som en reaktion på det libyska bombdådet i Västberlin tio dagar tidigare, då en bomb har detonerats på ett diskotek och två amerikanska soldater har omkommit och omkring 50 har skadats.</li>
<li>1989 – 95 supportrar till den engelska fotbollsklubben Liverpool FC blir krossade till döds, när den fotbollsläktare på Hillsborough Stadium i Sheffield, som de befinner sig på, blir alltför överfull, till följd av att fansen försöker ta sig in på arenan innan en fotbollsmatch mellan Liverpool och Nottingham Forest FC ska börja. Det är den värsta läktarolyckan i Storbritanniens historia och en av de värsta i världshistorien. 766 personer skadas i olyckan och ytterligare en liverpoolsupporter hamnar i koma och avlider till följd av detta fyra år senare.</li>
<li>1996 – Mona Sahlin lämnar den svenska riksdagen till följd av den så kallade Tobleroneaffären, trots att förundersökningen mot henne är nerlagd. Kritiken mot henne under affären, då man har upptäckt att hon har gjort privata betalningar med ett statligt kontokort, har blivit alltför stark och hon tar därför en sedermera berömd ”timeout”, till dess att hon återvänder till riksdagen 1998.</li>
<li>2013 – Två bomber detonerar med 13 sekunders mellanrum nära mållinjen för årets upplaga av maratonloppet i den amerikanska östkuststaden Boston. Tre åskådare omkommer vid explosionerna, medan totalt 264 personer (tävlande löpare, åskådare och förbipasserande) skadas. När den amerikanska federala polisen (FBI) tre dagar senare publicerar bilder på bröderna Dzhokhar och Tamerlan Tsarnaev, som misstänks för dådet, leder detta till att de dödar en polis, kapar en bil och inleder skottlossning mot polisen. Sedan Tamerlan har blivit skadad blir han på morgonen den 19 april infångad av polisen, men avlider senare på sjukhus av sina skador. Dzhokhar infångas samma kväll, även han skadad och delges vid sjuksängen den 22 april misstanke om brott. Han hävdar då, att Tamerlan var hjärnan bakom dådet och att USA:s krig i Irak och i Afghanistan är orsakerna till att de har utfört det.</li>
</ul>
