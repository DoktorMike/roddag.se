<ul>
<li></li>
<li>1461 – Under det pågående engelska inbördeskriget rosornas krig blir den engelske kungen Henrik VI avsatt av tronpretendenten Edvard IV, som samma dag utropas till ny kung av England och herre över Irland. Henrik återkommer och avsätter Edvard 1470, men blir åter avsatt av honom 1471.</li>
<li>1647 – Sedan de allierade Sverige och Frankrike har invaderat Bayern under det pågående trettioåriga kriget tvingas den bayerske kurfursten Maximilian I denna dag gå med på ett vapenstillestånd, i vilket han avsäger sig sin allians med den tysk-romerske kejsaren. Redan på hösten samma år bryter Maximilian dock stilleståndet och återupprättar sin allians med kejsaren.</li>
<li>1791 – Vermont blir den 14:e delstaten som upptas i den amerikanska unionen. Det är dessutom den första delstat, som inte har tillhört de ursprungliga 13 kolonier, som från början bildade USA.[1]</li>
<li>1797 – John Adams tillträder posten som USA:s 2:e president, men blir den förste, som installeras den 4 mars (föregångaren George Washingtons installation blev uppskjuten till 30 april 1789, eftersom kongressen den 4 mars det året ännu inte var beslutsmässig). Med undantag för mord eller andra förtida dödsfall, då presidentperioderna avbryts i förtid och efterträdaren tillträder samma dag, kommer samtliga amerikanska presidenter installeras den 4 mars fram till 1937, då installationsdagen flyttas till 20 januari.</li>
<li>1861 – Abraham Lincoln blir USA:s förste republikanske president. Eftersom det republikanska partiet vid denna tid har det amerikanska slaveriets avskaffande som en av sina viktiga frågor blir detta ett steg på vägen i den delning av USA, som har inletts redan tidigare under året, då flera sydstater har utträtt ur unionen och istället bildar Amerikas konfedererade stater (Confederate States of America; CSA). Fler stater följer efter Lincolns installation och den 9 april utbryter det amerikanska inbördeskriget.</li>
<li>1877 – Den amerikanske uppfinnaren Thomas Edison lämnar in patentansökan på en mikrofon. I juni lämnar den tysk-amerikanske uppfinnaren Emile Berliner in en patentansökan på samma uppfinning, men efter en lång juridisk strid blir Berliners patent ogiltigförklarat och Edison erkänns som mikrofonens uppfinnare.</li>
<li>1902 – Föreningen American Automobile Association, som ska tillvarata amerikanska bilägares intressen, grundas i Chicago.</li>
<li>1923 – Den andra upplagan av Vasaloppet hålls och gymnastikdirektör Margit Nordin blir den första kvinnan som deltar. Då tävlingen är tänkt som ett ”kraftprov” för verkliga ”karlakarlar” beslutar tävlingsledningen efter detta att förbjuda kvinnor att delta i Vasaloppet. Inte förrän 1981 blir det åter tillåtet för kvinnor att delta och först 1997 inrättas en särskild damklass. Denna omgång av loppet blir dessutom första gången, då målgångsdevisen ”I fädrens spår för framtids segrar” används.</li>
<li>1933 – Franklin D. Roosevelt blir den siste amerikanske presidenten som tillträder 4 mars. Vid hans andra installation 1937 har installationsdagen flyttats till 20 januari, vilket den har varit sedan dess.</li>
<li>1966 – Beatlesmedlemmen John Lennon fäller under en intervju, som publiceras i en brittisk tidning denna dag, ett yttrande om att gruppen nu är mer populär än Jesus. I Storbritannien väcker uttalandet ingen större uppmärksamhet, men när den amerikanska tonårstidningen Datebook publicerar intervjun i USA i augusti samma år utbryter stora protester, där gruppens skivor bränns offentligt och deras musik förbjuds. Detta sker på skilda platser världen över.</li>
<li>2004 – En enhetschef vid svenska migrationsverket i Kristianstad kallar sin personal till tårtkalas efter att man har avvisat en ensamstående mamma och hennes tre sjuka barn från Sverige och firandet hålls dagen därpå. Sedan tidningen Dagens Nyheter har avslöjat händelsen tvingas enhetschefen avgå den 14 december året därpå.[2]</li>
</ul>
