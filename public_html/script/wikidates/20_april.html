<ul>
<li>1314 – När Clemens V avlider kommer påvestolen stå tom i över två år.</li>
<li>1535 – Mellan klockan sju och nio på förmiddagen syns över Stockholm ett vädersolsfenomen, som sedermera avbildas på den så kallade Vädersolstavlan. Målningen blir någorlunda samtida, men det nuvarande exemplaret är en kopia från 1600-talet, då originalet har gått förlorat. Fenomenet ses av samtiden som ett järtecken med varsel om onda tider, varför många stockholmare söker sig till kyrkorna. Reformatorn Olaus Petri beställer därför tavlan, för att dokumentera händelsen, men kungen Gustav Vasa ser den som en komplott mot honom, då symboliken är att vädersolarna representerar kyrkans män och utgör ett hot mot den verkliga solen (som representerar honom). Dessutom har Storkyrkan på tavlan målats större än slottet.</li>
<li>1876 – Bulgarer inleder ett uppror mot Osmanska riket, vilket går till historien som Aprilupproret och utgör kulmen på den bulgariska renässansen. Även om den osmanska armén slår ner upproret i maj leder osmanernas brutala behandling av upprorsmännen till starkt fördömande och kraftiga protester från övriga Europa och USA, vilket leder till att Bulgarien två år senare blir självständigt från Osmanska riket.</li>
<li>1907 – De första svenska majblommorna börjar säljas i Göteborg (då kallade förstamajblommor) till förmån för tuberkulossjuka, sedan Förstamajblommans riksförbund har grundats i staden av Beda Hallberg. Fenomenet sprider sig snart och numera säljs majblommor i Sverige, Norge, Finland och Estland till förmån för barn, som behöver extra stöd.</li>
<li>1930 – Idrottsföreningen Östers IF grundas i Växjö under namnet Östers FF. Den uppkallas efter stadsdelen Öster, där den grundas, men FF (fotbollsförening) ändras redan två år senare till IF (idrottsförening).</li>
<li>1945 – Leipzig intas av amerikanska armén.</li>
<li>1947 – Vid Kristian X:s död efterträds han som kung av Danmark av sin son Fredrik IX.</li>
<li>1964 – Det statliga brittiska radio- och tv-bolaget British Broadcasting Corporation (BBC) grundar Storbritanniens andra tv-kanal, som får namnet BBC2 (1997 omdöpt till BBC Two). Den kanal som redan finns har dittills haft namnet BBC Television Service, men får nu, i analogi med den nya kanalen, namnet BBC1 (1997 omdöpt till BBC One).</li>
<li>1978</li>
<li>Ett sydkoreanskt passagerarflygplan, som är på väg från Paris till Seoul, blir nedskjutet nära Murmansk i norra Ryssland. Sovjetunionen hävdar, att flygplanet har kränkt sovjetiskt luftrum och att piloterna inte har svarat på anrop, medan det senare har visat sig att piloterna har angivit sin anropssignal tre gånger innan nedskjutningen. Två passagerare omkommer vid beskjutningen, medan övriga 95 passagerare och 12 besättningsmän överlever, när planet nödlandar på en frusen sjö.</li>
<li>Den svenska riksdagen röstar ja en första gång till propositionen att ändra den svenska successionsordningen från agnatisk (regentens äldste son ärver tronen) till full kognatisk tronföljd (regentens äldsta barn oavsett kön ärver tronen). Eftersom detta är en grundlagsändring krävs en andra omröstning, med ett riksdagsval emellan, vilken sker den 7 november året därpå. Den ändrade lagen träder i kraft 1 januari 1980 och från och med då blir prinsessan Victoria Sveriges kronprinsessa, medan hennes bror Carl Philip, som 1979 föds som kronprins, då blir enbart prins.</li>
</ul>
