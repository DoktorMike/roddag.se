<ul>
<li>352 – Sedan Julius I har avlidit den 12 april väljs Liberius till påve.</li>
<li>884 – Sedan Marinus I har avlidit två dagar tidigare, efter knappt ett och ett halvt år på posten, väljs Hadrianus III till påve. Denne avlider själv efter endast lite mer än ett år på posten, i september året därpå.</li>
<li>1410 – Johannes XXIII utnämns av konciliet i Pisa till motpåve mot Gregorius XII i Rom och Benedictus XIII i Avignon. Mötet utgör kulmen på Den stora schismen, som har varat sedan 1378 och när man sammankallar ett nytt koncilium i Konstanz 1417 avslutas konflikten, genom att både Pisa- och Avignon-påven avgår och erkänner Rom-påvens legitimitet.</li>
<li>1814 – Sedan den norske ståthållaren Christian Frederik tre månader tidigare har utropat Norge som ett självständigt kungarike,[1] i protest mot att Norge enligt freden i Kiel från den 14 januari ska överlämnas från Danmark till Sverige, väljs han denna dag till norsk kung. Valet sker sedan han har skrivit under den nya norska grundlag, som den norska riksförsamlingen dagen innan har antagit på Eidsvolls järnverk utanför Christiana (nuvarande Oslo). Till sommaren blir Norge besegrat av Sverige i ett kort krig och till hösten tvingas Christian Frederik abdikera, till förmån för den svenske kungen Karl XIII, då Sverige och Norge går i union med varandra. Trots detta blir antagandet av grundlagen och kungavalet en viktig milstolpe i Norges historia och 17 maj är idag Norges nationaldag.</li>
<li>1846 – Den belgisk-franske instrumentmakaren Adolphe Sax får patent ett nytt musikinstrument, som efter honom kommer att kallas saxofon. Han har utvecklat det som en förbättring av klarinetten, men det får ändå status av eget instrument.</li>
<li>1865 – För att underlätta upprättandet av telegrafi mellan länder i det politiskt splittrade Europa hålls denna dag ett möte i Paris, där 20 länder går samman om att bilda den internationella telegrafunionen. Man ska utveckla gemensamma regler och gemensam teknik för telegrafi i Europa.</li>
<li>1900</li>
<li>Småbrottslingen John Filip Nordlund utför under natten till denna dag ett massmord ombord på Mälarångaren Prins Carl, då han dödar fem och skadar åtta av de ombordvarande passagerarna och sedan flyr iland med 800 kronor ur skeppskassan. Nordlund grips strax därefter, döms till döden och avrättas genom halshuggning den 10 december samma år. Massmordet förblir det värsta (räknat i antal dödsoffer) i Sverige fram till augusti 1952, då Tore Hedin mördar nio personer i de så kallade Hurvamorden.</li>
<li>Sveriges första lastbil provkörs mellan Göteborg och Kungsbacka. Den är tillverkad av det tyska företaget Motorfahrzeug- und Motorfabrik Aktien Gesellschaft och inköpt av bryggeriet J.A. Pripp &amp; Son i Göteborg. Denna modell kan lasta upp till 3&#160;000 kilogram och har en toppfart på 14 kilometer i timmen. Två år senare börjar lastbilar tillverkas i Sverige.</li>
<li>Boernas belägring av den sydafrikanska staden Mafeking, som under det pågående andra boerkriget har pågått sedan i oktober året innan, avbryts, då den brittiska armén lyckas komma till de belägrade britternas undsättning. Befälhavaren för stadens brittiska garnison Robert Baden-Powell blir nationell hjälte i Storbritannien och de insatser, som utförs av pojkarna i Mafekings kadettkår, vilka leder till att vuxna män frigörs från andra plikter, så att de kan delta i striderna, inspirerar några år senare Baden-Powell till att grunda scoutrörelsen.</li>
</ul>
