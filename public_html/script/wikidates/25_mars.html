<ul>
<li>708 – Sedan Sisinnius har avlidit 4 februari, efter endast tre veckor på påvestolen, väljs Constantinus till påve.[1]</li>
<li>1005 – När Kenneth III stupar i slaget vid Monzievaird efterträds han som kung av Skottland av sin släkting Malkolm II. Med hårda nypor gör denne slut på allt motstånd mot honom som kung och därmed upphör de stridigheter om den skotska kungamakten, som har varat till och från sedan ätten MacAlpin uppsteg på tronen 843. Malkolm får dock inga egna söner, varför han lyckas utverka, att hans dotterson Duncan ska bli hans efterträdare på tronen.</li>
<li>1306 – Sedan den skotske tronpretendenten John III Comyn har blivit dödad i Dumfries den 10 februari utropas Robert Bruce till kung av Skottland och därmed uppstiger ätten Bruce på landets tron. När den kraftfulle engelske kungen Edvard I, som sedan 1296 har hävdat anspråk på den skotska tronen, dör året därpå och efterträds av sin svage son Edvard II lyckas Skottland snart göra sig helt fritt från det engelska styret.</li>
<li>1655 – Den nederländske vetenskapsmannen Christiaan Huygens upptäcker planeten Saturnus största måne Titan, med hjälp av en egenhändigt slipad kikarlins, sedan han några år tidigare har börjat intressera sig för teleskop och linser.</li>
<li>1751 – Vid Fredrik I:s död (dagen efter att han har suttit 31 år på tronen) efterträds han som kung av Sverige av Adolf Fredrik. Denne är en tysk furstbiskop, som har valts till svensk tronföljare 1743, som en del av ett svensk-ryskt fredsavtal. Han blir därmed den förste svenske regenten av den Holstein-Gottorpska ätten, som kommer att sitta på tronen till 1818.</li>
<li>1821 – Det grekiska frihetskriget, där Grekland gör sig fritt från Osmanska riket, utbryter enligt officiell grekisk historieskrivning. I själva verket har kriget utbrutit redan 23 februari, men i den officiella historieskrivningen anges detta datum, för att tätt knyta samman den nya grekiska staten med den grekisk-ortodoxa kyrkan, genom att låta krigets inledning hamna på jungfru Marie bebådelsedag.</li>
<li>1911 – En brand i The Triangle Waist Companys fabrik i New York kräver 146 människoliv, då en låst dörr leder till att folk hindras ta sig ut ur den brinnande byggnaden, särskilt som fabriken ligger på åttonde, nionde och tionde våningen i ett höghus. Den leder dock till att reglerna skärps inom amerikansk arbetsmiljölagstiftning och brandsäkerhet samt till ökat engagemang inom fackföreningsrörelsen. Det var den olycka, som hade det näst högsta dödstalet i New Yorks historia innan 11 september-attackerna 90 år senare och den fjärde värsta industriolyckan i USA:s historia.</li>
<li>1957 – Representanter från Nederländerna, Belgien, Luxemburg, Frankrike, Italien och Västtyskland undertecknar ett fördrag om upprättande av Europeiska ekonomiska gemenskapen (EEG), som träder i kraft 1 januari 1958. Därmed ingår dessa sex stater det ekonomiska samarbete, som blir en av grunderna till den europeiska unionen.</li>
<li>2011 – Det svenska socialdemokratiska partiet håller en extrainsatt partikongress, där man väljer Håkan Juholt till ny partiledare, i samband med att den sittande Mona Sahlin avgår, sedan hon har aviserat detta i november 2010, genom att då meddela, att hon inte tänkte ställa upp till omval vid kongressen. Juholt blir inledningsvis populär och ökar Socialdemokraternas väljarunderstöd, men efter diverse skandaler tvingas han avgå i januari 2012, efter endast tio månader som partiledare.</li>
</ul>
