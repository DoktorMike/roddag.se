<ul>
<li>767 – En vecka efter påven Paulus I:s död (28 juni) blir Konstantin II utsedd till påve av sin bror, hertig Toto av Nepi. Paulus bror Stefan gör honom dock rangen stridig och lyckas i augusti året därpå avsätta honom, varpå han låter spärra in honom i ett kloster och blända honom. Stefan utses därefter själv till påve med namnet Stefan III och Konstantin räknas därefter som motpåve.</li>
<li>1294 – Efter att påvestolen har stått tom i två år väljs Pietro Angelerio till påve och tar namnet Celestinus V. Han abdikerar dock redan efter fem månader på posten, i december samma år, då han fruktar att hans plikter som påve ska inverka negativt på hans fromma och religiösa liv. Detta blir första gången en påve abdikerar frivilligt och även den enda gången det sker, innan Benedictus XVI:s abdikation 2013.</li>
<li>1568 – Dagen efter att den svenske kungen Erik XIV officiellt har gift sig med sin frilla Karin Månsdotter låter han kröna henne till Sveriges drottning. Att kungen låter kröna sin älskarinna till drottning är en av orsakerna till att hans halvbröder, hertigarna Johan och Karl, en vecka senare inleder ett uppror mot honom och i slutet av september låter avsätta både honom och Karin. Det avsatta kungaparet lever sedan i fångenskap, först tillsammans och sedan åtskilda, tills Eriks död 1577, varefter Karin slår sig ner på Liuksiala kungsgård i Finland, där hon lever till sin död 1612.</li>
<li>1687 – Den engelske naturvetaren och matematikern Isaac Newton publicerar verket Philosophiae Naturalis Principia Mathematica (latin för Naturfilosofins matematiska principer och i korthet kallat Principia) i tre delar, vilket blir banbrytande inom naturvetenskapen. Verket innehåller Newtons rörelselagar (däribland gravitationslagen) och huvuddragen i klassisk mekanik och blir därmed grunden för flera vetenskaper för många århundraden framåt.</li>
<li>1809 – Den franska armén på 140&#160;000–160&#160;000 man inleder, under ledning av kejsar Napoleon I ett fältslag mot en jämstark österrikisk armé, ledd av ärkehertig Karl. Slaget, som pågår till dagen därpå och blir känt som slaget vid Wagram blir ett av de blodigaste under Napoleonkrigen, men också ett av de viktigaste, eftersom fransmännen en vecka senare kan tvinga österrikarna till stilleståndet i Znaim och under hösten också framtvingar den för Österrike hårda freden i Schönbrunn, som gör slut på det femte koalitionskriget.</li>
<li>1811 – Venezuela utropar sin självständighet från Spanien och detta blir den första kolonin i Sydamerika, som förklarar sig självständig från sitt europeiska moderland. Venezuela har i praktiken varit självständigt sedan 19 april året innan, då den första republiken grundades, men denna blir inte långvarig, då inbördeskrig snart utbryter och republiken faller året därpå. Redan 1813 grundas dock andra republiken, som varar till 1814, då den faller för de spanska återerövringsförsöken. Det spanska väldet över Venezuela är slutligen över 1819, då landet blir en del av Storcolombia.</li>
<li>1932 – António de Oliveira Salazar, som har varit finansminister i Portugals diktaturregering sedan 1928, övertar även posten som landets premiärminister. Fram till 1940 håller han båda posterna, men han förblir diktatorisk premiärminister fram till 1968. Under hans tid vid makten upplever Portugal politisk stabilitet och efter andra världskriget en bruttonationalproduktökning på 200 procent, dock till priset av isolering och politiskt undertryckande. 1968 hamnar han nästintill i koma efter en fallolycka och avlider 1970, varefter den portugisiska diktaturen snart faller (1974).</li>
<li>1943 – Tyska trupper på över 900&#160;000 man och nära 3&#160;000 stridsvagnar inleder klockan 03.30 en offensiv vid den ryska staden Kursk, som pågår till den 23 juli. Offensiven går till historien som slaget vid Kursk, som blir känt som världshistoriens största pansarslag, då ryssarna den 12 juli inleder en motoffensiv där de sätter in över 1,9&#160;miljoner man och över 5&#160;000 stridsvagnar. Slaget blir en av andra världskrigets mest avgörande sovjetiska segrar, eftersom den tyska offensiven på östfronten hindras och ryssarna återerövrar territorium utmed en 2&#160;000 kilometer lång frontlinje.</li>
<li>1946 – Den franske modeformgivaren Jacques Heim introducerar den moderna bikinin, då han i sin strandshop i Cannes på franska rivieran börjar sälja en tvådelad baddräkt, som han kallar ”Atomen” och marknadsför som ”världens minsta baddräkt”. Samma dag tar den före detta bilingenjören Louis Réard, som nyligen har övertagit sin mors damunderklädesbutik, upp konkurrensen i Paris, genom att låta nakendansösen Micheline Bernardini posera i hans modell, som är en stringbikini och som han marknadsför som ”mindre än världens minsta baddräkt”. Plagget får snart namnet bikini, uppkallat efter Bikiniatollen, där det just då pågår uppmärksammade kärnvapenprovsprängningar, då Réard anser den vara ”tämligen explosionsartad”.</li>
<li>1962 – Två dagar efter att moderlandet Frankrike har erkänt kolonin Algeriets självständighet utropas den självständiga republiken Algeriet, efter sju och ett halvt års frihetskrig mot Frankrike och efter 132 år som fransk koloni. Algeriet drabbas dock snart av inre politiska strider och genom en statskupp 1965 blir landet diktatur, som varar till 1989.</li>
<li>1975 – Ögruppen Kap Verde utanför Afrikas västkust blir självständigt från Portugal[1] efter att ha varit portugisisk koloni i 519 år (sedan 1456). Till en början bildar Kap Verde union med Guinea-Bissau, som har blivit självständigt året innan, men vid en statskupp 1980 upplöses unionen. Under 1980-talet är Kap Verde diktatur, men från och med 1990 införs flerpartisystem i landet och det är numera (2016) en av Afrikas mest stabila demokratier.</li>
<li>1980 – Den svenske tennisspelaren Björn Borg vinner sin femte seger i Wimbledonmästerskapen, vilket också blir hans sista, efter en lång och utdragen match mot amerikanen John McEnroe. Borg blir därmed den förste manlige spelaren, som lyckas vinna turneringen fem gånger i rad (1976–1980) med de moderna regler som införts 1922. Sedan McEnroe har besegrat honom året därpå bestämmer sig Borg för att ta paus från tennisen och avslutar karriären 1983.</li>
<li>1983 – Säckar med hasch börjar flyta iland utanför Göteborg och inom en vecka blir det inte mindre än 900 kilogram. Trots undersökningar lyckas polisen inte ta reda på var säckarna kommer ifrån och ingen blir därför fälld för innehav eller spridning av drogen.</li>
<li>1996 – Fåret Dolly föds på Roslininstitutet i Edinburgh i Skottland. Hon är det första däggdjuret i världen som har blivit klonat från en cell från ett annat vuxet får (i detta fall en cell från ett fårjuver). Kloningen blir en världshändelse, då den visar att man kan återskapa en hel individ med hjälp av en cell från moderindividen. Dolly, som skämtsamt får sitt namn efter countrysångaren Dolly Parton (eftersom cellen som används vid kloningen kommer från ett juver och en av forskarna i processen nämner att de inte kunde tänka sig några mer passande ”juver” än Partons), lever i sex år, innan hon 2003 dör i en lungsjukdom.</li>
</ul>
