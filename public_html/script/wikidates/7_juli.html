<ul>
<li>1162 – När den norske kungen Håkon Herdebrei stupar i slaget vid Sekken kan hans motståndare Erling Skakke utropa sin son Magnus Erlingsson till kung av Norge (Magnus är dels Håkons syssling, dels hans medregent sedan året innan). Därmed har Norge för första gången sedan 1130 endast en kung och det dröjer ytterligare 15 år (till 1177), innan de norska tronstriderna återupptas. Slaget innebär också slutet på det norska inbördeskriget Borgerkrigen, som har varat sedan 1130 (även om det återupptas i mindre skala efter Magnus död), då stormännen nu endast har en tronpretendent att stödja.</li>
<li>1304 – Benedictus XI avlider[1] efter att ha varit påve i endast lite mer än åtta månader (sedan 22 oktober året innan) och eftersom pontifikatet dels har varat så kort tid och Benedictus dels inte är så gammal (endast 64 år) börjar det gå rykten om att han har blivit förgiftad av den franske kungen Filip IV:s rådgivare Vilhelms av Nogaret agenter. Påvestolen kommer sedan att stå tom i ett år, innan Clemens V blir ny påve i juni 1305.</li>
<li>1307 – Vid Edvard I:s död efterträds han som kung av England och herre över Irland av sin son Edvard II. Edvard I har ansetts som en stark kung, då han bland annat har erövrat Skottland, medan Edvard II blir en svag kung, under vars regeringstid Skottland åter går förlorat för England och 20 år senare blir han avsatt och sedan torterad till döds.</li>
<li>1807 – Sedan fransmännen har vunnit en avgörande seger över Ryssland i slaget vid Friedland den 14 juni träffas den franske kejsaren Napoleon I och den ryske tsaren Alexander I på en flotte på floden Njemen, där de denna dag sluter freden i Tilsit, som avslutar det fjärde koalitionskriget. Genom denna fred delar Napoleon och Alexander upp Europa i intressesfärer mellan sig (ungefär som Tyskland och Sovjet gör 1939 genom Molotov–Ribbentrop-pakten). Två dagar senare inkluderas också den preussiske kungen Fredrik Vilhelm III (som dock inte har fått delta i några förhandlingar, utan bara får skriva under avtalet), då Ryssland sluter avtal med Preussen. Genom detta förlorar Preussen halva sitt territorium och av de lösgjorda delarna bildas det franska marionettkungadömet Westfalen och det halvsjälvständiga hertigdömet Warszawa. Genom avtalen får Frankrike nu Ryssland och Preussen som allierade i kampen mot sina återstående fiender Storbritannien och Sverige, vilket leder till utbrottet av ett krig mellan Storbritannien och Ryssland samma år och finska kriget mellan Sverige och Ryssland 1808.</li>
<li>1898 – USA annekterar Hawaiiöarna och omvandlar området till amerikanskt territorium. Amerikanerna har under 1800-talet successivt ökat sin makt och inflytande över ögruppen och 1893 har de inrättat en provisorisk regering under Sanford B. Doles ledning, vilken året därpå har ersatts av en hawaiiansk republik. Därmed är alla tankar på försök att återupprätta det 100-åriga kungariket Hawaii över och ögruppen är amerikansk än idag (2016) – 1959 blir den dessutom USA:s 50:e och nyaste delstat.</li>
<li>1928 – Bageriet Chillicothe Baking Company börjar i hemstaden Chillicothe i amerikanska Missouri sälja världens första maskinellt färdigskivade limpa under produktnamnet Sliced Kleen Maid Bread. Den limpskivningsmaskin som används har uppfunnits av ingenjören Otto Frederick Rohwedder och då det hela blir en försäljningssuccé börjar maskinen snart säljas till andra bagerier och inom kort finns färdigskivat bröd tillgängligt i hela USA.</li>
<li>1933 – Sveriges socialminister Gustav Möller tillsätter en utredning om de svenska hembiträdenas situation, med det politiskt engagerade hembiträdet Hanna Grönvall som sakkunnig. Vid denna tid finns det omkring 50&#160;000 hembiträden i landet, lantbruket undantaget, men deras arbetssituation är nästan helt oreglerad – bland annat har de ännu inte åtta timmars arbetsdag, trots att industrin och tjänstesektorn har detta sedan mer än tio år tillbaka. Utredningen resulterar 1944 i hembiträdeslagen, som reglerar hembiträdenas situation fram till 1970.</li>
<li>1937 – Den så kallade Marco Polo-broincidenten i den kinesiska staden Wanping sydväst om Peking ger japanerna en förevändning att inleda en storskalig invasion av Kina. Även om japanerna förlorar själva slaget vid bron (som pågår till 9 juli) kommer kriget mellan Kina och Japan att pågå till andra världskrigets slut 1945. Redan 1931 har Japan efter Mukdenincidenten invaderat Manchuriet i nordöstra Kina, men nu inleds alltså en invasion av resten av landet. Detta leder också till att Japan invaderar och hamnar i krig med flera sydostasiatiska länder och 1941 också med USA.</li>
<li>1941 – USA övertar ockupationen av Island från Storbritannien, genom ett avtal med Island. Britterna har genomfört en fredlig invasion av ön i maj året innan, för att förhindra att den ska falla i tyska händer, sedan Tyskland har ockuperat moderlandet Danmark i april 1940. Det i andra världskriget ännu neutrala USA tar över ockupationen, eftersom Storbritannien i kampen mot Tyskland har börjat få allt större behov av manskap på hemmafronten och därför behöver lösgöra sin ockupationsstyrka från Island.</li>
<li>1946 – Den amerikanska flygaren Howard Hughes havererar under en provflygning i Culver City i Kalifornien. Oljeläckage gör att flygplanet blir svårmanövrerat och Hughes tvingas göra ett försök att landa på en intilliggande golfbana. Strax innan landningen faller planet dock snabbt och kraschar, varvid det snart även fattar eld. Hughes lyckas själv ta sig ur vraket, men blir sedan liggande intill det, innan en förbipasserande marinsergeant släpar bort honom från det. Han tillfogas stora skador (krossade revben och en punkterad lunga bland annat), men klarar sig mentalt oskadd.</li>
<li>1950 – Den sydafrikanska regeringen inför lagen Population Registration Act, där alla sydafrikanska medborgare delas in i fyra grupper, beroende på hudfärg och ursprung. Dessa är vita, svarta, asiater och färgade (personer av blandad härkomst). Systemet, som kommer att gå under namnet apartheid (av det engelska ordet apart [avskild] och afrikaans-suffixet -heid, som motsvarar svenskans -het, alltså avskildhet), är tänkt att skilja de olika grupperna från varandra och denna rasåtskillnadspolitik gynnar de vita och missgynnar de övriga grupperna. På grund av systemet blir Sydafrika sedermera fördömt och bojkottat världen över (särskilt efter Sharpevillemassakern 1960) – trots detta avskaffas det inte förrän 1994.</li>
<li>2005 – Strax före klockan nio på morgonen utsätts Londons tunnelbana för tre bombdåd och en timme senare detonerar även en bomb på en buss i staden. Totalt omkommer 56 personer (inklusive de fyra självmordsbombarna) och över 700 skadas. Sedermera tar en grupp, som kallar sig ”Hemliga al-Qaida i Europa” på sig skulden för dåden, som sägs vara en hämnd för det brittiska deltagandet i den amerikanska invasionen av Irak 2003. Bombdåden inträffar medan ett G8-möte pågår i Skottland och dagen efter att Storbritannien har utsetts till värd för olympiska sommarspelen 2012.</li>
<li>2007 – Då endast ett av den antika världens sju underverk finns kvar har den schweiziska organisationen New 7 Wonders of the World ordnat en global omröstning via internet, för att utse sju moderna underverk. Denna dag presenteras listan över vinnarna, vilka blir staden Chichén Itzá i mexikanska Yucatan, arenan Colosseum i Rom, Kristusstatyn i brasilianska Rio de Janeiro, kinesiska muren i Kina, bergsstaden Machu Picchu i Peru, staden Petra i Jordanien och mausoleet Taj Mahal i Indien. Då det egyptiska kulturdepartementet rasar mot att Cheopspyramiden (det enda kvarvarande av de antika underverken) inte finns med på listan får den sedermera ”hedersstatus” av organisationen.</li>
</ul>
