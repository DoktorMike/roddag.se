<ul>
<li></li>
<li>338 f.Kr. – En makedonsk här, ledd av kung Filip II, besegrar atenarna och thebierna i slaget vid Chaironeia i västra Boeotien. Hans son Alexander för befälet över makedoniernas vänstra flank under slaget. Efter segern är Filip II hårdhänt mot Thebe men mild mot Aten, tack vare den atenske oratorn och diplomaten Demades ansträngningar, då denne ser till att förhandla fram ett fredsfördrag mellan Aten och Makedonien. Genom segern övertar Makedonien rollen som ledande stormakt i antikens Grekland och när Filip dör några år senare inleder Alexander ett stort erövringståg mot grekernas ständiga fiende, det persiska riket.</li>
<li>216 f.Kr. – Den karthagiske fältherren Hannibal leder sin 40&#160;000 man starka armé till seger över romarnas 70&#160;000 i slaget vid Cannae (öster om nuvarande Neapel) under det andra puniska kriget. Av de romerska befälhavarna stupar konsuln Lucius Aemilius Paullus under slaget, medan den andre, Gaius Terentius Varro, kan återvända till Rom med budet om nederlaget, men helt vanärad. Trots den avgörande romerska förlusten fortsätter kriget i ytterligare 14 år, tills romarna avgår med segern 202 f.Kr.</li>
<li>924 – Kung Ethelweard av Wessex avlider efter endast två veckor på tronen och efterträds av sin bror Æthelstan. När denne tre år senare har erövrat Northumbria antar han titeln Rex Anglorum (”Engelsmännens konung”) och från och med Æthelstan, som innehar makten till sin död 939, räknas därmed kungarna av Wessex som kungar av England.</li>
<li>1332 – När den danske kungen Kristofer II avlider anser danskarna att det är lönlöst att välja någon ny dansk kung, eftersom landet i praktiken har upphört att existera, då det är helt bortsålt till utländska herrar (bland annat har den svenske kungen Magnus Eriksson samma år köpt Skåne och Blekinge). Danmark kommer därför att stå utan kung fram till 1340, en period som har gått till historien som den kungalösa tiden.</li>
<li>1876 – Den endast 39 år gamle amerikanske revolvermannen Wild Bill Hickok blir ihjälskjuten av Jack McCall, en annan revolverman med öknamnet ”Crooked Nose” (Krokig näsa), då Hickock just står i begrepp att inleda en omgång av kortspelet poker. Hickock sägs ha haft par i svarta åttor och par i svarta ess på handen vid tillfället, varför den kombinationen sedan dess kallas ”död mans hand”. McCall grips genast, men frikänns av en jury bestående av gruvarbetare. Dock prövas hans fall igen lite senare och då döms han för mord och hängs den 1 mars 1877, endast 25 år gammal.</li>
<li>1914 – Eftersom både Tyskland och Frankrike mobiliserar mot varandra börjar tyskarna nu förbereda för att sätta Schlieffenplanen i verket, vilken går ut på att snabbt besegra fransmännen, innan de vänder sig mot det väldiga Ryssland. För att kunna genomföra denna plan behöver tyskarna marschera igenom Belgien och ställer därför denna dag krav på att få marschera igenom landet, med löfte om att utrymma det så snart Frankrike är besegrat. Detta leder till att Storbritannien ändrar ton. Dittills har britterna förespråkat att den rådande diplomatiska krisen i Europa ska lösas genom en internationell fredskonferens, men då kriget nu kommer allt närmare deras egna kuster börjar de istället förbereda sig för att sätta hårt mot hårt och själva gå i krig.</li>
<li>1934 – När den tyske rikspresidenten Paul von Hindenburg avlider 86 år gammal avskaffar Adolf Hitler, som har varit rikskansler sedan i januari 1933, posten som rikspresident. Istället utropar han sig själv till ”Führer und Reichskanzler” (Ledare och rikskansler) och blir därmed Tysklands oinskränkte ledare, då han är både stats- och regeringschef. Efter Tysklands fall 1945 avskaffas titeln Führer inom politiken, men finns kvar i andra, mer neutrala sammanhang i tyska språket. I andra språk förknippas det dock enbart med Hitler.</li>
<li>1940 – Den svenska fotbollsklubben BK Häcken grundas på Hisingen i Göteborg av några 14–15-åringar, som vill spela fotboll mot andra lag och inte bara träna och spela tillsammans. Idag är klubben en av de mest välmående föreningarna inom svensk elitfotboll, då man varje år arrangerar ungdomstävlingen Gothia Cup i Göteborg, som ger stora vinster till föreningen.</li>
<li>1944 – Natten till den 3 augusti likviderar nazisterna ”Zigenarlägret” i koncentrationslägret Auschwitz-Birkenau, då 1&amp;408 romer deporteras till Buchenwald och de övriga (2&#160;897) gasas ihjäl. Sedan 2015 är därför 2 augusti minnesdag för den romska förintelsen, med officiellt stöd av EU.</li>
<li>1990 – Irak inleder en invasion av grannlandet Kuwait. Detta leder dock till en samlad FN-aktion mot Irak, som inleds i januari 1991 och där trupper från USA, Storbritannien, Frankrike och flera arabländer befriar Kuwait under ”Operation Ökenstorm”. Redan i slutet av februari 1991 tvingas Irak vika sig för övermakten och lämna Kuwait.</li>
<li>1993 – Flera norrländska älvar svämmar över, eftersom snösmältningen har varit sen och det har regnat kraftigt under sommaren. Översvämningarna pågår under resten av månaden och flera samhällen i Norrland hotas av vattenmassorna, innan de börjar sjunka undan.</li>
</ul>
