<ul>
<li></li>
<li>251 – Sedan Fabianus har avlidit året innan väljs Cornelius till påve (denna dag, 11 eller 13 mars).</li>
<li>1438 – Den svenske rikshövitsmannen Karl Knutsson avsäger sig posten under ett möte i Arboga. Redan på hösten samma år väljs han dock till det nyinrättade ämbetet riksföreståndare, som ska vara kungens ställföreträdare.</li>
<li>1447 – Sedan Eugenius IV har avlidit den 23 februari väljs Tommaso Parentucelli till påve och tar namnet Nicolaus V.</li>
<li>1902 – Den spanska fotbollsklubben Sociedad Madrid FC grundas, när den tidigare klubben Club Español de Madrid splittras endast två år efter sitt grundande. Initiativtagare och förste ordförande för den nya klubben blir Juan Padrós, som efterträds av sin bror Carlos redan 1904. 1920 byter klubben namn till Real Madrid som en ärebetygelse åt kung Alfons XIII (det spanska ordet real betyder kunglig [jämför engelska royal]).</li>
<li>1945 – Med sovjetiskt stöd tar kommunisterna makten i Rumänien och Petru Groza blir landets premiärminister, en post han kommer inneha till 1952, då han istället blir landets president.</li>
<li>1953 – Dagen efter sovjetledaren Josef Stalins död tar Georgij Malenkov makten som landets ledare och ministerpresident. Redan i september blir han i kampen om makten över Sovjetunionen bortmanövrerad från ledarposten av Nikita Chrusjtjov, men får behålla ministerpresidentposten till 1955.</li>
<li>1957 – Kolonin Guldkusten blir självständig från Storbritannien med namnet Ghana[1] efter ett beslut den 18 september året innan. Detta blir det första land i Afrika, som blir självständigt från sitt europeiska moderland, även om det fortsatt ingår i det brittiska samväldet och den brittiska drottningen formellt fortfarande är statsöverhuvud. 1960 utträder Ghana dock ur samväldet och utropas till republik.</li>
<li>1983 – Det västtyska partiet De gröna blir det första miljöpartiet som kommer in i ett europeiskt parlament då det väljs in i den västtyska förbundsdagen, endast tre år efter att partiet har grundats. Det svenska miljöpartiet har grundats 1981, men kommer inte in i riksdagen förrän 1988.</li>
<li>1984 – En tolv månader lång strejk utbryter inom den brittiska kolgruveindustrin, som en protest mot premiärminister Margaret Thatchers och hennes regerings beslut att kraftigt banta ner industrin, genom att stänga olönsamma kolgruvor. Strejken varar till 3 mars året därpå, men blir ett misslyckande för de strejkande, då den brittiska fackföreningsrörelsen blir knäckt av den och man inte lyckas rädda de tusentals jobb som hotas.</li>
<li>1987 – Den brittiska färjan M/S Herald of Free Enterprise, som är på väg från Zeebrugge i Belgien till Dover i Storbritannien, kapsejsar genom att slå runt, då man vid avfärden har glömt att stänga bogportarna i fören. 193 personer drunknar eller slår ihjäl sig i olyckan, som är den värsta med ett brittiskt fartyg sedan HMS&#160;Iolaires förlisning 1919.</li>
<li>2007 – Rivningen av Ungdomshuset i Köpenhamn, som inleddes dagen innan, avslutas. Sedan polisen lät storma och utrymma huset den 1 mars har stora demonstrationer och protester hållits i staden till stöd för husets bevarande och dessa har tidvis urartat till kravaller, vilka fortsätter i ytterligare en vecka.</li>
</ul>
