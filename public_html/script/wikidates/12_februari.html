<ul>
<li>881 – Karl den tjocke, som redan är kung över några små germanska kungadömen och Italien, kröns till tysk-romersk kejsare och året därpå blir han även kung av Östfrankiska riket (i nuvarande Tyskland). 884 tillskansar han sig även makten över Västfrankiska riket (i nuvarande Frankrike), men blir 887 avsatt i det Östfrankiska och dör året därpå.</li>
<li>1049 – Sedan Damasus II har avlidit ett halvår tidigare väljs Bruno av Eguisheim-Dagsbourg till påve och tar namnet Leo IX.</li>
<li>1541 – Conquistadoren Pedro de Valdivia låter grunda staden Santiago de Nueva Extremadura på västkusten av det spanska Sydamerika. Namnet är dels en ärebetygelse åt helgonet Sankt Jakob, dels en hyllning till de Valdivias födelseregion Extremadura i Spanien. Ett drygt halvår senare förstörs staden av upproriska indianer, vilket leder till det så kallade araucokriget. Den återuppbyggs dock och 1818 blir den huvudstad i det självständiga Chile.</li>
<li>1718 – Karl XII utfärdar fribrev för muslimer och judar att utöva sin tro i Sverige.[1]</li>
<li>1771 - Den svenske kungen Adolf Fredrik avlider i akut matförgiftning på Stockholms slott, efter att ha förätit sig på en mängd rätter, varav semla/hetvägg har blivit mest känd i sammanhanget. Han efterträds som kung av Sverige av sin son Gustav III som dock själv är omedveten om dödsfallet, eftersom han vid tillfället befinner sig i Paris. Gustav får dödsbudet under ett operabesök en månad senare och återvänder då omgående till Sverige. Året därpå genomför han en statskupp, som gör slut på den svenska frihetstidens partistrider mellan Hattarna och mössorna och återupprättar den personliga kungamakten.</li>
<li>1832 – Ecuador annekterar Galápagosöarna,[2] som ligger i Stilla havet ungefär 100 mil väster om den ecuadorianska kusten. Öarna har dittills varit obebodda (även om man på 1950-talet finner spår av sydamerikanska indianer på dem), men har tidvis sedan 1600-talet varit tillhåll för engelska pirater och kapare. Redan samma år låter ögruppens förste guvernör José de Villamil föra dit en grupp straffångar, för att befolka den och snart utvandrar också några bönder dit.</li>
<li>1942 – Två tåg kolliderar vid stationen i skånska Tyringe, varvid fem personer omkommer och femton skadas. Orsaken är att en växel är fellagd och att en infartssignal visar fel.</li>
<li>1950 – Representanter för 22 europeiska stater grundar den europeiska radio- och TV-unionen (EBU) i den brittiska kuststaden Torquay. Det blir ett samarbete, för att kunna sända gemensamma radio- och TV-program inom hela medlemsområdet, vilket framförallt manifesteras i TV-sändningssystemet eurovisionen. 2016 har unionen 74 medlemmar i 56 länder och är världens största sammanslutning för nationella radio- och TV-bolag.</li>
<li>1992 – Den kommunistiska Mongoliska folkrepubliken (Mongoliet) avskaffas[3] och landets namn blir nu enbart Mongoliet. Denna ändring kommer till stånd efter att reformerna i Sovjetunionen i slutet av 1980-talet och de kommunistiska regimernas fall i Östeuropa 1989 har lett till, att Mongoliet på liknande sätt har börjat reformeras. Redan 1990 har fler politiska partier än det kommunistiska blivit tillåtet och landets första fria parlamentsval hölls samma år (även om kommunistpartiet då fick 85&#160;procent av rösterna).</li>
<li>1993 – Två tioåriga pojkar kidnappar den knappt treårige pojken James Bulger från ett köpcentrum i engelska Liverpool, varpå de misshandlar och dödar honom vid ett järnvägsspår. På grund av både mördarnas och offrets låga ålder får fallet stor uppmärksamhet världen över och de båda förövarna Jon Venables och Robert Thompson döms till fängelse, ett straff de avtjänar i åtta år. Media beskriver pojkarna som ”monster” och hotbilden mot dem är så stark, när de 2001 släpps från fängelset, att de tvingas byta identiteter.</li>
<li>2005 – Den svenska versionen av musikalen Mamma Mia!, som bygger på popgruppen ABBA:s låtar, har premiär på Cirkus i Stockholm. Där spelas den fram till januari 2007 och när den efter en kort period i Göteborg i början av sommaren samma år läggs ner har den spelats 555 gånger och setts av över en miljon besökare.</li>
<li>2009 – En amerikansk och en rysk satellit kolliderar 80 mil ovanför norra Ryssland, vilket är första gången en sådan kollision inträffar i de konstgjorda satelliternas då över 50-åriga historia.</li>
</ul>
