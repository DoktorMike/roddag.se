<ul>
<li>839 – Vid Egberts död efterträds han som kung av Wessex och England av sin son Æthelwulf (denna dag eller i juli samma år).</li>
<li>1161 – Den norske kungen Inge Krokrygg stupar i slaget vid Bjørvika och därmed står hans tronrival Håkon Herdebrei ensam i kampen om den norska tronen. Strax därefter utnämns dock hans syssling Magnus Erlingsson till ny kung av Norge i Inges ställe, men istället för att kämpa om makten blir Håkon och Magnus medregenter till varandra.</li>
<li>1194 – Den engelske kungen Rikard I Lejonhjärta, som har suttit i österrikisk fångenskap hos den tysk-romerske kejsaren Henrik VI sedan 1192, blir frisläppt sedan England har betalat en lösesumma på 150&#160;000 mark. Denna stora betalning lämnar ett stort hål i de engelska statsfinanserna, vilket ger landet stora ekonomiska problem för lång tid framåt.</li>
<li>1789 – Det amerikanska elektorskollegiet väljer enhälligt George Washington till USA:s förste president, genom att han får alla 69 elektorsröster. Själva valet har pågått mellan 15 december året innan och 10 januari detta år, men då Washington är den ende kandidaten har han erhållit samtliga folkröster. Tre av de dåvarande tretton amerikanska staterna avger inga elektorsröster – North Carolina och Rhode Island har ännu inte ratificerat den amerikanska konstitutionen och är därför inte tillåtna att delta i valet, medan New York inte har lyckats utse de åtta elektorer de har tilldelats, på grund av politiskt dödläge i delstatens lagstiftande församling.</li>
<li>1792 – Liksom i valet 1789 är George Washington den ende kandidaten i årets amerikanska presidentval. Därför har han erhållit samtliga folkröster och får därmed också samtliga 132 elektorsröster från de dåvarande 15 delstaterna. Det är först i 1796 års val, som det finns fler än en kandidat (John Adams och Thomas Jefferson), så det är först då man kan tala om ett riktigt presidentval.</li>
<li>1938 – Den tyske rikskanslern och führern Adolf Hitler avskaffar det tyska krigsministeriet och inrättar istället Oberkommando der Wehrmacht (Krigsmaktens överkommando), vilket ger honom direkt kontroll över den tyska krigsmakten. Dessutom avskedar Hitler politiska och militära ledare, som anses vara motståndare mot hans filosofi eller politik. Generalen Werner von Fritsch tvingas avgå som den tyska arméns överbefälhavare efter anklagelser om homosexualitet och efterträds av generalen Walther von Brauchitsch. Utrikesministern baron Konstantin von Neurath avskedas också och efterträds av Joachim von Ribbentrop.</li>
<li>1945 – En konferens inleds i Jalta på Krim mellan andra världskrigets allierade ledare, den brittiske premiärministern Winston Churchill, den amerikanske presidenten Franklin D. Roosevelt och den sovjetiske regeringschefen Josef Stalin. Under denna konferens gör Storbritannien, USA och Sovjetunionen upp om hur Europa ska delas upp efter krigets slut.</li>
<li>1948 – Den brittiska ö-kolonin Ceylon (nuvarande Sri Lanka utanför Indiens kust) blir självständig från Storbritannien och istället en del av det brittiska samväldet. Dagen är numera Sri Lankas nationaldag.</li>
<li>1971 – Det brittiska bil- och flygplansföretaget Rolls-Royce går i konkurs, på grund av en felsatsning inom flygmotorproduktion, och företaget förstatligas och rekonstrueras. 1973 är rekonstruktionen klar och företaget delas då i två delar: Rolls-Royce Motors, som ska ägna sig åt bilproduktion, och Rolls-Royce plc, som ska producera flygplansmotorer. 1980 blir bilföretaget uppköpt av Vickers och 1994 inleds ett samarbete med tyska BMW, som 2002 köper hela bilföretaget.</li>
<li>1974 – Framlidne amerikanske tidningsmannen och politikern William Randolph Hearsts sondotter Patricia (kallad Patty) blir kidnappad av terroristgruppen Symbiotiska befrielsearmén (SLA). På SLA:s uppmaning betalar familjen Hearst 6&#160;miljoner dollar till välgörande ändamål, för att Patty ska släppas fri. Trots detta förblir hon försvunnen, men visar sig senare ha blivit medlem av SLA och delta i deras verksamhet, troligen efter att ha drabbats av Stockholmssyndromet.</li>
<li>1987 – Stockholms länspolismästare Hans Holmér blir entledigad från posten som spaningsledare i jakten på förre statsministern Olof Palmes mördare. Han tvingas lämna spaningsgruppen efter kritik mot hans sätt att leda den och han anklagas senare även för att ha kopplingar till Ebbe Carlsson-affären.</li>
<li>1991 – Entreprenören och skivbolagsdirektören Bert Karlsson och greven Ian Wachtmeister grundar missnöjespartiet Ny demokrati. I årets svenska riksdagsval får partiet 6,7&#160;procent av rösterna och därmed 25 riksdagsmandat. 1994 åker partiet ur riksdagen och blir sedan ett marginalparti, som fortlever fram till 2000, då det upplöses.</li>
<li>1995 – Maria Leissner väljs att efterträda Bengt Westerberg som partiledare för Folkpartiet och blir därmed den första kvinnan på posten. Redan två år senare avgår Leissner och efterträds då av Lars Leijonborg.</li>
<li>2003 – Förbundsrepubliken Jugoslavien, som har funnits sedan 1992, då alla jugoslaviska delstater utom Serbien och Montenegro har lämnat Socialistiska federationen Jugoslavien, ombildas till statsförbundet Serbien och Montenegro. Detta existerar fram till 2006, då även Montenegro förklarar sig självständigt och Serbien blir en egen stat.</li>
<li>2004 – Den sociala nätverkstjänsten Facebook grundas av de fyra amerikanska studenterna Mark Zuckerberg, Chris Hughes, Dustin Moskovitz och Eduardo Saverin. Till att börja med är tjänsten endast öppen för Harvardstudenter, men öppnas snart för andra universitet och så småningom även för allmänheten, vilket leder till tjänsten på mindre än ett år får över 10 miljoner användare.</li>
<li>2006 – Den svenska höjdhopparen Kajsa Bergqvist sätter nytt världsrekord i höjdhopp för damer inomhus, genom att hoppa 2,08 meter under en idrottsgala i Arnstadt i Tyskland, ett rekord som hon fortfarande (2016) innehar.</li>
</ul>
