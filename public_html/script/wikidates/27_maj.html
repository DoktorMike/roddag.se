<ul>
<li>1660 – Sverige och Danmark sluter freden i Köpenhamn, vilken gör slut på det krig mellan länderna, som har varat i två år. Denna fred bekräftar freden i Roskilde från 1658, med undantag av att Trondheims län i Norge och ön Bornholm utanför Skånes sydöstkust återförs till Danmark.[1] De båda länderna håller därefter fred med varandra till 1675, då danskarna inleder ett försök att återta de förlorade östdanska landskapen Skåne, Halland och Blekinge.</li>
<li>1860 – Giuseppe Garibaldis trupper belägrar och erövrar den sicilianska huvudstaden Palermo. Då hela ön Sicilien därmed är i Garibaldis händer har han där en stark grund att fortsätta enandet av Italien på och senare under sommaren leder han trupperna över Messinasundet till italienska fastlandet, där hans segertåg fortsätter. Redan i mars året därpå utropas kungariket Italien.</li>
<li>1930 – Skyskrapan Chrysler Building på Manhattan i New York invigs. Under byggtiden har man tävlat med Bank of Manhattans byggnad om att bli den högsta i världen och för att försäkra sig om detta låter konstruktören också montera dit en tornspira. Byggnaden blir totalt 319 meter hög och är därmed vid invigningen den högsta i världen. Den blir först med att slå Eiffeltornets 300 meter, men behåller inte förstaplatsen länge, då Empire State Building, som är 449 meter, invigs redan året därpå. Numera är det den femte högsta byggnaden i USA.</li>
<li>1940 – Den brittiska expeditionskår, som skickades över till Frankrike vid andra världskrigets utbrott 1939, börjar evakueras från franska nordkusten. Sedan inledningen av det tyska anfallet på västfronten den 10 maj har britter och fransmän trängts tillbaka och britterna är nu instängda i staden Dunkerque. Medan tyskarna under en vecka låter bli att anfalla med marktrupper och istället flygbombar staden lyckas britterna, med uppbringande av alla möjliga militära och civila båtar från brittiska sydkusten, fram till den 4 juni rädda hela den brittiska expeditionskåren och några franska soldater, över till Storbritannien. Genom att båtarna går i skytteltrafik nattetid och man bygger pirar av militärfordon på stränderna lyckas man evakuera totalt 338&#160;226 soldater, innan tyskarna erövrar staden och tillfångatar de soldater som finns kvar. Händelsen har det officiella namnet Operation Dynamo, men går till historien som ”Miraklet i Dunkerque”.</li>
<li>1941 – Efter att brittiska fartyg sedan 24 maj har letat efter det tyska slagskeppet Bismarck, som då är världens största krigsfartyg, har man den 26 maj lyckats spåra upp det och sedan britterna, med hjälp av torpedflyg, har lyckats göra fartyget omöjligt att manövrera har det blivit en lätt måltavla. Tidigt på morgonen denna dag inleder britterna ett bombardemang av fartyget och det sjunker vid elvatiden på förmiddagen. Britterna hävdar, att de har sänkt henne, medan tyskarna hävdar, att de själva har sänkt henne, genom att öppna bottenventilerna. Det faktum att fartygsvraket inte imploderar av trycket från omgivande vattenmassor tyder på att hon var vattenfylld när hon sjönk, vilket stöder den tyska teorin. Av 2&#160;065 tyska besättningsmän överlever endast 115 stycken.</li>
<li>1953 – Den svenska riksdagen antar lagen om allmän obligatorisk sjukförsäkring. Man har tagit principbeslut om att införa lagen, som innebär att alla svenska medborgare genom skattebetalning har automatisk försäkring i händelse av sjukhusvistelse, redan 1946, men antagningsbeslutet har skjutits upp två gånger. Lagen träder i kraft den 1 januari 1955.</li>
<li>1968 – Den ockupation av Stockholms universitets studentkårs kårhus, som har varat sedan 24 maj, utvidgas, genom att ett antal av ockupanterna i demonstrationståg försöker ockupera även Stockholms stadsteater, Konserthuset, Operan och Stockholms centralstation. Detta misslyckas dock och demonstranterna återvänder till kårhuset. Sedan polisen har stoppat tillförseln av mat till kårhuset och ockupanterna därmed börjar lida av hunger, avbryts kårhusockupationen efter tre dagar.</li>
<li>1996 – Den ryske presidenten Boris Jeltsin träffar de tjetjenska rebelledarna och förhandlar fram en vapenvila, som avslutar det första Tjetjenienkriget, även om ett formellt fredsavtal ingås först ett år senare. Då de tjetjenska rebellerna inte har uppnått sitt mål, vilket är att Tjetjenien ska bli självständigt från Ryssland, utbryter kriget på nytt 1999.</li>
</ul>
