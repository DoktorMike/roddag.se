<ul>
<li>715 – Sedan Constantinus har avlidit den 9 april väljs Gregorius II till påve.[1]</li>
<li>1536 – Två dagar efter att den engelske kungen Henrik VIII har låtit upplösa sitt äktenskap med Anne Boleyn blir hon avrättad genom halshuggning på Towern i London, anklagad för högförräderi. Den verkliga orsaken är dock, att Henrik vill skaffa sig en ny hustru, eftersom Anne Boleyn inte har skänkt honom någon son, som kan bli arvinge till den engelska tronen, och han inser, att han inte kan skilja sig en andra gång (han har redan skilt sig från sin första hustru Katarina av Aragonien fem år tidigare). Trots att hans nästa hustru Jane Seymour föder honom sonen Edvard kommer Henrik att gifta sig totalt sex gånger.</li>
<li>1769 – Sedan Clemens XIII har avlidit den 2 februari väljs Giovanni Vincenzo Antonio Ganganelli till påve och tar namnet Clemens XIV.</li>
<li>1802 – Den franske förstekonsuln Napoleon Bonaparte instiftar orden Hederslegionen, som en ersättning för de tidigare kungliga ordnar som har funnits i Frankrike och den blir landets finaste statsorden. Under restaurationen av det franska kungadömet senare under 1800-talet hamnar den under de återinförda kungliga ordnarna i rang, men när kunga- och sedan även kejsardömet på nytt har fallit blir Hederslegionen på nytt högst i rang bland landets ordnar.</li>
<li>1836 – Den åttaåriga vita flickan Cynthia Ann Parker blir under massakern vid Parkers fort kidnappad av comancheindianer tillsammans med sin lillebror och två andra kvinnor. Hon kommer sedan att leva i 24 år med comancherna, gifter sig med en av deras hövdingar och blir sedermera mor till deras siste hövding Quanah Parker. När hon 1860 blir ”räddad” av medlemmar ur poliskåren Texas Rangers vägrar hon att återanpassa sig till de vitas liv och försöker vid flera tillfällen rymma tillbaka till sin stam.</li>
<li>1919 – Den brittiska filantropen Eglantyne Jebb håller ett möte i konserthuset Royal Albert Hall i London, där hon offentligt startar en förening, som får namnet The Save the Children Fund (i dagligt tal Save the Children) och vars syfte är att ”erbjuda hjälp åt de barn, som lider av krigets effekter”. Tillsammans med sin syster Dorothy Buxton har hon grundat föreningen redan 15 april, men nu blir den alltså offentlig. På dagen ett halvår senare (den 19 november) grundas den svenska avdelningen, som får namnet Rädda Barnen.</li>
<li>1922 – Den så kallade Genuakonferensen, som har pågått i italienska Genua sedan 10 april, avslutas. Konferensens syfte har varit att få till stånd en återuppbyggnad av Central- och Östeuropa efter första världskriget och att upprätta kontakter mellan de kapitalistiska staterna i Västeuropa och den kommunistiska regimen i det nygrundade Sovjetunionen. Resultatet av konferensen blir dock magert, men det är första gången efter kriget, som Tyskland och Ryssland/Sovjetunionen får tillträde till internationella förhandlingar på jämlika villkor med övriga deltagarländer.</li>
<li>1982 – Den svenska fotbollsklubben IFK Göteborg besegrar Hamburger SV med 3–0 på Volksparkstadion i Hamburg inför 61&#160;000 åskådare. Göteborgslaget blir därmed den första svenska fotbollsklubb, som vinner den europeiska fotbollsturneringen Uefacupen.</li>
</ul>
