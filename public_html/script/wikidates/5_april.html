<ul>
<li></li>
<li>823 – Lothar I blir krönt till romersk kejsare för andra gången. Första gången var 817, då hans far Ludvig den fromme lät kröna honom till medkejsare i Aachen, och denna gång är det påven Paschalis I som kröner honom i Rom. Därmed erkänner kyrkan Lothar som kejsare, så när fadern dör 840 råder inga tveksamheter om vem som blir hans efterträdare.</li>
<li>1058 – Benedictus X blir vald till påve av ett elektorskollegium av kardinaler i Rom. Snart börjar dock vissa av dem hävda, att valet är ogiltigt och att vissa av rösterna har varit köpta, varför de tvingas fly från Rom. Benedictus börjar dock av allt fler betraktas som illegitim och snarare motpåve och i december väljs i stället Nicolaus II till påve, varpå Benedictus i januari året därpå blir avsatt.</li>
<li>1242 – En novgorodsk styrka på 4&#160;000–5&#160;000 man, ledd av härföraren Alexander Nevskij, besegrar en jämstark tysk invasionshär ledd av furstbiskop Hermann av Dorpat, i slaget på sjön Peipus (även känt som slaget på isen). Därmed stoppas Tyska ordens expansion österut och dess invasion av Novgorod. Tillsammans med segern över svenskarna vid Neva två år tidigare, som för tillfället har stoppat den svenska expansionen österut, leder detta till att Alexander Nevskij snart får status av novgorodsk och sedermera rysk nationalhjälte. 1547 blir han därför helgonförklarad av den ryska ortodoxa kyrkan.</li>
<li>1697 – Då den svenske kungen Karl XI dör i magcancer efterträds han som enväldig kung av Sverige av sin endast 14-årige son Karl XII. Redan samma höst blir den då 15-årige Karl XII myndigförklarad och övertar riksstyrelsen och tre år senare utbryter stora nordiska kriget, som kommer att vara resten av Karl XII:s liv.</li>
<li>1786 – Den svenske kungen Gustav III låter instifta Svenska Akademien vid en ceremoni i Börshuset i Gamla Stan i Stockholm, efter mönster från den franska, sedan han har meddelat sitt beslut om instiftande den 20 mars. Akademien ska vara ”ett Samhälle af Aderton Herrar ock Män, till Svenska Språkets stadgande ock upodlande, samt till öfning för Vältaligheten ock Svenska skaldekonsten: Hvilcket Samhälle skall nu ock evärdeligen bära namn af Svenska Academien” och dess främsta uppgift blir att ”arbeta uppå Svenska Språkets renhet, styrka och höghet”. Därför är Akademien idag mest känd för att den utger en ordlista och en ordbok samt, sedan 1901, utser varje års nobelpristagare i litteratur. Akademiens valspråk blir ”Snille och smak” och eftersom den alltid består av 18 ledamöter kommer den också att kallas ”de aderton”.</li>
<li>1874 – Operetten Läderlappen (Die Fledermaus), som är komponerad av Johann Strauss d.y. och har libretto av Karl Haffner och Richard Genée, har urpremiär i Wien. Den bygger på farsen Fängelset (Das Gefängnis) av Julius Roderich Benedix.</li>
<li>1877 – De båda tyska ingenjörerna Hermann Blohm och Ernst Voss grundar skeppsvarvet och maskinfabriken Blohm + Voss i Hamburg. Företaget existerar än idag (2016) och bygger marinfartyg, färjor och andra passagerarfartyg samt jakter (före och under andra världskriget tillverkar de även flygplan).</li>
<li>1910 – I Frankrike införs en lag, som förbjuder kärlekspar att kyssas på järnvägsstationer. Kyssandet anses nämligen kunna orsaka tågförseningar, när älskande blir alltför långdragna i sitt avskedstagande av varandra.</li>
<li>1933 – Den fasta mellanfolkliga domstolen i Haag (upprättad av Nationernas förbund 1923 för att slita tvister mellan stater) avgör frågan om vem som har rätten till östra Grönland i dansk favör.[1] Sedan unionsupplösningen 1905 har Norge hävdat att de danska anspråken på Grönland är ogiltiga, eftersom ön var norsk besittning före 1814, och 1931 har en norsk valfångare på eget initiativ ockuperat det obebodda östra Grönland. Nu är alltså frågan avgjord till Danmarks fördel och Grönland blir sedermera en dansk provins, som först i slutet av 1900- och början av 2000-talet har börjat få viss egen självständighet.</li>
<li>1955 – Winston Churchill avgår från sin andra period som Storbritanniens premiärminister och som partiledare för de konservativa av hälsoskäl, då han nu är 80 år gammal, och efterträds av vice premiärministern Anthony Eden. Han sitter dock kvar som parlamentsledamot i nästan tio år till, fram till 1964, då han lämnar politiken några veckor före sin 90-årsdag, varefter han avlider ett halvår senare.</li>
<li>1982 – Sedan Argentina den 2 april har inlett Falklandskriget, genom att invadera de brittiska Falklandsöarna i Sydatlanten beslutar den brittiska regeringen denna dag att besvara anfallet, genom att sända en flottstyrka till öarna.</li>
<li>2008 – 10-åriga Engla Juncosa Höglund försvinner inte långt från sitt hem i Stjärnsund i Dalarna. Fallet väcker stor uppmärksamhet i hela Sverige och under en vecka deltar omkring 200 frivilliga i sökandet efter henne, innan den 42-årige Per Anders Eklund, som grips några dagar senare, sedan hans bil av en slump blivit fotograferad av en privatperson i trakten, erkänner att han har mördat flickan och visar var kroppen finns. Samma höst döms Eklund till livstids fängelse för mord och våldtäkt, sedan han även har erkänt mordet på Pernilla Hellgren i Falun 2000.</li>
</ul>
