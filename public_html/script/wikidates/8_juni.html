<ul>
<li></li>
<li>62 – Den romerske kejsaren Nero tvingar sin hustru Claudia Octavia att begå rituellt självmord, för att han ska bli fri från äktenskapet med henne, då han har inlett ett förhållande med Poppaea Sabina. Han har tidigare försökt få äktenskapet upplöst, genom att anklaga henne för äktenskapsbrott, men detta har misslyckats, då brottet inte har kunnat bevisas. Då Octavia är mycket folkligt populär som kejsarinna är folk starkt missnöjda över att Nero har förskjutit henne och förvisat henne till ön Pandateria och Nero ser därför ingen annan utväg, för att upplösa äktenskapet. När hon är död låter Nero skära av hennes huvud och skicka det till sin älskarinna.</li>
<li>536 – Sedan Agapetus I har avlidit den 22 april väljs Silverius till påve.[1] Han blir dock avsatt redan efter nio månader (i mars året därpå), då den bysantinska kejsarinnan Theodora istället lyckas få sin kandidat Vigilius insatt på påvestolen.</li>
<li>793 – Klostret på den nordengelska ön Lindisfarne blir angripet av nordbor, som dödar flera munkar och plundrar klostret, medan andra munkar lyckas fly och få med sig relikerna efter skyddshelgonet S:t Cuthbert. Detta är det första kända vikingaöverfallet och dagen ses därmed som den symboliska inledningen på vikingatiden, som kommer att vara i 250 år, till mitten av 1000-talet (dess symboliska slutpunkt sätts vanligtvis vid slaget vid Stamford Bridge den 25 september 1066).</li>
<li>1042 – Den dansk-engelske kungen Hardeknut dör och då tar hans halvbror Edvard Bekännaren över makten i England och blir landets nye kung, vilket går fredligt till, då han redan året innan har blivit utsedd till Hardeknuts medregent där. När nyheten om hans död når Danmark tar den norske kungen Magnus den gode över makten där, enligt ett tidigare uppgjort avtal om att den av de båda kungarna, som lever längst ska ta över den andres rike vid hans död. Därigenom upphör det danska väldet över England, som har varat sedan Sven Tveskäggs invasion 1013. Danmark och Norge förblir sedan under gemensam krona till 1047, då Magnus dör och han i Norge efterträds av Harald Hårdråde, medan Sven Estridsson tar makten i Danmark.</li>
<li>1937 – Kompositören Carl Orffs kör- och orkesterverk Carmina Burana uruppförs på operan i Frankfurt am Main i södra Tyskland, under ledning av Bertil Wetzelsberger. Verket bygger på dikter ur en medeltida handskrift med samma namn och redan vid premiären blir det en stor succé (även om det dröjer till efter andra världskriget, innan det blir internationellt känt).</li>
<li>1940 – Den allierade expeditionskåren i norra Norge, som består av brittiska, franska och polska trupper, evakueras från Narvik. Detta sker dagen efter att den norske kungen Håkon VII har beslutat att motståndet mot den tyska invasionen ska ges upp och Storbritannien därför har beslutat att dra tillbaka sina trupper från Norge. Därmed avslutas också slaget om Narvik efter två månader med tysk seger och två dagar senare kapitulerar de sista norska styrkorna.</li>
<li>1967 – Tre dagar efter sexdagarskrigets utbrott når de israeliska trupperna fram till Suezkanalen. När kriget avslutas två dagar senare är hela Sinaihalvön i israeliska händer, men detta blir det enda av de av Israel erövrade områdena, som återlämnas. De övriga områden Israel intar under kriget (Gazaremsan, Västbanken och Golanhöjderna) står under israelisk ockupation än idag (2016).</li>
<li>2014 – Över 100 000 personer bildar en 123 kilometer lång mänsklig kedja i Baskien (från Durango till Pamplona) med krav om självbestämmande för regionen.</li>
</ul>
