<ul>
<li>38 f.Kr. – Den blivande romerske kejsaren Octavianus gifter sig med Livia Drusilla, som har två söner från sitt förra äktenskap. De förblir sedan gifta i 52 år, utan att få några egna barn, varför Octavianus vid sin död efterträds som romersk kejsare av Livia Drusillas son Tiberius.</li>
<li>1287 – Den aragoniske kungen Alfons III låter invadera och erövra medelhavsön Menorca.</li>
<li>1377 – Påven Gregorius XI flyttar tillbaka påvestolen från Avignon till Rom. Detta avslutar ”påvarnas babyloniska fångenskap”, som inleddes 1309, när den franske kungen Filip IV lät flytta påvestolen till Avignon.</li>
<li>1437 – Erik Pukes upprorshär besegrar marsken Karl Knutssons yrkesarmé i slaget vid Hällaskogen. Trots detta blir Erik Puke vid stilleståndsförhandlingarna i Skultuna den 22 januari infångad och avrättas i början av februari.</li>
<li>1482 – Ett stillestånd sluts mellan Sverige och Ryssland i Novgorod. Detta avslutar det krig som har varat mellan länderna sedan 1479 och medför inga större förändringar.</li>
<li>1524 – Den italienske upptäcktsresanden Giovanni da Verrazano påbörjar en resa till Nordamerika för att, för fransk räkning, hitta en passage till Kina.</li>
<li>1562 – Den franska regenten Katarina av Medici låter utfärda ediktet i Saint-Germain, som ger de franska hugenotterna (protestanterna) begränsad religionsfrihet.</li>
<li>1595 – Den franske kungen Henrik IV förklarar krig mot Spanien, eftersom den franska katolska ligan stöds av detta land under det pågående franska inbördeskriget.</li>
<li>1605 – Miguel Cervantes publicerar första delen av romanen Don Quijote. Den andra delen ges ut år 1615.</li>
<li>1648 – Det engelska långa parlamentet antar lagförslaget Vote of No Address, som avbryter parlamentets förhandlingar med kungen Karl I och inleder den andra fasen av det engelska inbördeskriget. Drygt ett år senare är kungen tillfångatagen och avrättas.</li>
<li>1773 – Den brittiske kaptenen James Cook och hans besättning blir de första européerna som korsar den södra polcirkeln.</li>
<li>1781 – Amerikanska trupper ledda av brigadgeneral Daniel Morgan besegrar britterna under överstelöjtnant Banastre Tarleton i striden om Cowpens i South Carolina under det pågående amerikanska revolutionskriget.</li>
<li>1852 – Storbritannien erkänner boerkolonierna i Transvaal som självständiga, sedan de har utropat sin självständighet 1845.</li>
<li>1873 – Den amerikanska armén blir besegrad av en grupp modocindianer i första slaget om befästningen under det så kallade Modockriget.</li>
<li>1883 – Det svenska företaget Elektriska Aktiebolaget i Stockholm grundas. Redan 1890 byter det namn till Allmänna Svenska Elektriska Aktiebolaget (Asea) och 1987 går det samman med schweiziska Brown Boveri och bildar då ABB.</li>
<li>1885 – Brittiska trupper besegrar en stor dervisk armé i slaget vid Abu Klea i Sudan under det pågående mahdistupproret.</li>
<li>1893 – Den hawaiianska ligan, som består av amerikaner och européer bosatta på Hawaii och leds av Lorrin A. Thurston, störtar det hawaiianska kungadömet genom att avsätta örikets sista drottning Lili'uokalani. Ligans mål är att USA ska annektera Hawaii, vilket sker 1898, men det dröjer till 1959, innan Hawaii blir en amerikansk delstat.</li>
<li>1899 – USA annekterar de obebodda Wakeöarna i Stilla havet.</li>
</ul>
