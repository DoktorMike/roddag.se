<ul>
<li>1648 – Vid Kristian IV:s död efterträds han som kung av Danmark och Norge av sin son Fredrik III.[1]</li>
<li>1710 – 14&#160;000 svenskar under Magnus Stenbock besegrar en jämstark dansk styrka under Jørgen Rantzau i slaget vid Helsingborg i norra Skåne. Detta blir sista gången svenska och danska trupper möts i strid på svensk mark och också den sista större svenska segern under stora nordiska kriget, som dock pågår i ytterligare elva år.</li>
<li>1854 – Det amerikanska republikanska partiet grundas av motståndare till det amerikanska slaveriet. Partiet går snabbt framåt och redan 1861 blir Abraham Lincoln USA:s förste republikanske president.</li>
<li>1897 – Ranavalona III, som har varit regerande drottning av merinariket på Madagaskar sedan 1883, blir avsatt av franska styrkor. Genom den franska invasionen av ön blir den en fransk koloni och Ranavalona blir därmed dess sista regent. Hon skickas först i exil till ögruppen Réunion, men överförs så småningom till Alger i Algeriet, där hon lever till sin död 1917.</li>
<li>1922 – Egypten blir självständigt från Storbritannien, efter ungefär sex år som brittisk protektorat. Det har dock stått under brittiskt inflytande sedan Suezkanalens byggande på 1860-talet och innan dess styrts av araber och osmaner sedan 639. De i sin tur erövrade det från det Bysantinska riket, så i praktiken blir landet nu självständigt för första gången sedan den romerska erövringen 30 f.Kr.</li>
<li>1924 – Stridigheter utbryter i den honduranska staden La Ceiba mellan regeringstrupper och rebellstyrkor. Trots närvaron den amerikanska kryssaren USS Denver och att amerikanska marinkårssoldater landstiger lyckas man inte förhindra den efterföljande plundring och mordbrand, som får till följd att femtio människor, varav en amerikansk medborgare, dödas.</li>
<li>1935 – Den amerikanske uppfinnaren Wallace Carothers lyckas i kemiföretaget DuPonts laboratorium för första gången framställa syntetmaterialet nylon. Carothers tar patent på materialet 1937, men det är först året därpå, som det lanseras till allmänheten.</li>
<li>1986 – Då den svenske statsministern Olof Palme och hans hustru Lisbet är på väg hem från biografen Grand i Stockholm blir de klockan 23.21 beskjutna i korsningen mellan Tunnelgatan och Sveavägen. Hon träffas i armen, medan han blir skjuten i ryggen och dör omedelbart, även om han dödförklaras först klockan 0.06, sedan han av tillkallad ambulans har förts till Sabbatsbergs sjukhus. Trots att Lisbet Palme sedermera pekar ut Christer Pettersson som mördaren förblir mordet på statsministern olöst.</li>
<li>1997 – När de båda bankrånarna Larry Eugene Phillips, Jr. och Emil Dechebal Matasareanu strax efter klockan 9.15 kommer ut från det Bank of America-kontor i North Hollywood i Los Angeles, som de just har rånat, möts de av patrullenheter från polisen. Då rånarna har skottsäkra västar på sig och är beväpnade med automatkarbiner utbryter en eldstrid mellan dem och polisen, vilken blir den mest våldsamma någonsin i amerikansk polishistoria.</li>
<li>2003 – Det tjeckiska parlamentet väljer Václav Klaus till landets nye president i en tredje omröstning, sedan man i de båda tidigare omröstningarna har misslyckats med att få fram en vinnare med egen majoritet. Därmed kan Klaus efterträda den sittande presidenten Václav Havel den 7 mars.</li>
<li>2013 – Påven Benedictus XVI abdikerar från ämbetet klockan 20.00, på grund av sviktande kroppsliga krafter, till följd av hans ålder (85 år). Detta är första gången sedan 1415 som påven abdikerar, och första gången sedan 1294 som abdikationen sker på eget initiativ och inte av tvång.</li>
</ul>
