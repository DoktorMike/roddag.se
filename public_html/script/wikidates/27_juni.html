<ul>
<li>678 – Sedan Donus har avlidit den 11 april väljs Agatho till påve vid omkring 101 års ålder (då han är född omkring 577). Han förblir ändå påve i två och ett halvt år, innan han avlider i början av 681, vid 103 års ålder.</li>
<li>1358 – Sedan den italienska republiken Venedig genom fördraget i Zadar den 18 februari har tvingats avstå från alla sina anspråk på Dalmatiens kust grundas denna dag Republiken Ragusa i området. Den upplever sin höjdpunkt under 1400- och 1500-talen, men trots att den ofta hotas av det mäktiga intilliggande Osmanska riket lyckas republiken behålla sin självständighet i 450 år, innan den franske kejsaren Napoleon I:s styrkor intar huvudstaden Dubrovnik och fransmännen låter upplösa republiken och inlemma den i sitt italienska kungadöme 1808.</li>
<li>1676 – En dansk styrka på 2&#160;000 man, ledd av den nederländske amiralen Cornelis Tromp, landstiger vid Ystad på skånska sydkusten,[1] sedan Tromp har fått order om detta den 19 juni.[2] Danskarna beskjuter staden och den ungefär hälften så stora svenska styrkan där (bestående av en mindre avdelning infanteri och en kavalleristyrka[3] ur Livregementet[4]) tvingas så småningom ge upp staden och fly, antingen mot Malmö[3] eller Kristianstad.[4] Detta är emellertid en avledningsmanöver,[5][4] då den verkliga danska landstigningen i Skåne under det pågående skånska kriget genomförs två dagar senare vid Råå fiskeläge strax söder om Helsingborg.[5][6][3] Det är något oklart om det faktum att danskarna då inte möter något motstånd beror på ”Diversionen vid Ystad”[4] eller att den svenska krigsledningen inser att den svenska armén är för svag[3] och inte kommer hinna fram till Helsingborg i tid.[7]</li>
<li>1743 – En kombinerad brittisk-hannoversk-österrikisk styrka på 35&#160;000–37&#160;000 man, ledd av den brittiske kungen Georg II, besegrar en fransk styrka på 23&#160;000 man i slaget vid Dettingen (nuvarande Karlstein am Main i Bayern) under det österrikiska tronföljdskriget.[a] Genom den franska förlusten misslyckas fransmännen med att vinna kriget i ett slag, då en fransk seger skulle ha lett till att den allierade armén skulle ha tvingats kapitulera eller svälta och Georg II skulle ha blivit den franske kungen Ludvig XV:s fånge. Detta blir sista gången en brittisk monark personligen leder sina trupper i strid, på slagfältet.</li>
<li>1895 – Tåget Royal Blue körs för första gången, vilket sker mellan de amerikanska städerna Washington, D.C. och New York på Baltimore and Ohio Railroads järnväg. Detta blir första gången i amerikansk historia, som ett passagerartåg körs med elektriska lok, men det dröjer till andra halvan av 1900-talet, innan elloken på allvar börjar ersätta ångloken.</li>
<li>1905 – Under den under året utbrutna revolutionen i Ryssland gör manskapet på pansarkryssaren Potemkin i Svarta havet myteri mot sina befäl, då andrekaptenen Ippolit Giljarovskij hotar att bestraffa besättningen, när de vägrar äta den ruttna och maskangripna mat de blir tilldelade. Myteristerna dödar sju av fartygets åtta officerare, inklusive kaptenen Jevgenji Golikov och erövrar också eskortbåten Ismail, som har levererat den ruttna maten. Under de följande dagarna seglar de runt på Svarta havet, medan myndigheterna försöker få dem att ge sig eller sänka fartyget, vilket dock misslyckas, då besättningarna på de fartyg, som skickas mot Potemkin vägrar bära hand mot myteristerna. Efter en dryg vecka sänker besättningen själva fartyget i den rumänska staden Constanțas hamn, varifrån fartyget så småningom bogseras tillbaka till den ryska staden Odessa.</li>
<li>1977 – Kolonin Franska Afar- och Issaterritoriet (som tio år tidigare har ombildats ur Franska Somaliland) blir självständig från moderlandet Frankrike under namnet Republiken Djibouti,[8] sedan 98,8&#160;% av den röstberättigade befolkningen har sagt ja till självständighet genom en folkomröstning tidigare samma dag. I samband med självständigheten blir områdets premiärminister Hassan Gouled Aptidon Djiboutis president och han innehar posten till 1999, då han snart gör landet till en enpartistat, där han flera gånger kan bli omvald utan motstånd.</li>
<li>1981 – Organisationen för afrikansk enhet (engelska: Organization for African Unity; OAU) undertecknar i Kenyas huvudstad Nairobi den afrikanska stadgan om mänskliga och folkens rättigheter (engelska: African Charter on Human and Peoples’ Rights), som även blir känd som Banjulstadgan (då stadgans kontrollorgan Afrikanska kommissionen stiftas i Banjul i Gambia 1987) och är en afrikansk motsvarighet till Europakonventionen. Stadgan träder i kraft 21 oktober 1986 och är ratificerad av samtliga av OAU:s (numera Afrikanska unionen; AU) 53 medlemsstater.</li>
<li>2007 – Den brittiske premiärministern Tony Blair avgår efter tio år på posten och efterträds av Gordon Brown (Brown har även efterträtt Blair som Labourpartiets partiledare den 24 juni, en post han har innehaft i 13 år). Blair har därmed blivit unik i brittisk politik, genom att bli den längst sittande labourledaren, den ende labourledare, som har lett sitt parti till tre på varandra följande valsegrar och den ende labourpolitiker, som har varit brittisk premiärminister flera gånger i rad. Brown blir dock inte lika populär och tvingas avgå från posterna redan 2010 (efter bara tre år), varpå de konservativa återtar makten.</li>
<li>2008 – Eftersom ingen kandidat har fått egen majoritet i första omgången av presidentvalet i Zimbabwe hålls denna dag en andra omgång mellan den sedan 1980 sittande presidenten Robert Mugabe från partiet Zimbabwe African National Union – Patriotic Front (Zanu-PF) och utmanaren Morgan Tsvangirai från Movement for Democratic Change (MDC). En vecka före andra valomgången har Tsvangirai meddelat, att han vill dra tillbaka sin kandidatur, på grund av upprepat våld mot hans anhängare över hela landet, men den zimbabwiska valmyndigheten har meddelat, att tillbakadragandet har kommit för sent, för att godkännas. Valet genomförs därför mellan de båda kandidaterna, men Mugabe får 85,5&#160;% av rösterna och Tsvangirai 9,3&#160;% (trots att Mugabe i första omgången fick 43,2&#160;% mot Tsvangirais 47,9&#160;%), vilket leder till omfattande anklagelser om valfusk, även internationellt.</li>
</ul>
