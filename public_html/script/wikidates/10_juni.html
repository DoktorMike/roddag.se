<ul>
<li>323 f.Kr. – Alexander den store dör i Babylon, tio dagar efter att ha blivit sjuk till följd av utdraget festande. Genom den så kallade delningen i Babylon bestämmer hans generaler därefter hur hans erövrade territorier ska delas mellan dem. Delningen är resultatet av en kompromiss, i huvudsak utarbetad av Eumenes, efter meningsskiljaktigheter mellan Meleagros, som vill ge hela makten till den makedoniske kungen Filip II:s och Filinnas av Larissa utomäktenskaplige son Filip III, och Perdikkas parti, som vill vänta på födelsen av Alexanders arvinge (den blivande Alexander IV), som hans första hustru Roxana bär på, för att ge honom tronen under en förmyndares kontroll. Enligt överenskommelsen blir Filip III kung, men Perdikkas blir, som riksföreståndare, den som får makten över Alexanders rike. Perdikkas övervakar sedan delningen av riket mellan Alexanders generaler och satraper, som stödjer honom i hans dispyt med Meleagros.</li>
<li>1194 – Den franska staden Chartres drabbas av en storbrand, där stora delar av staden, inklusive det mesta av den nyuppförda katedralen, brinner ner. Katedralen nyuppförs under åren 1198–1220 och den nuvarande byggnaden (som 1979 upptogs på Unescos världsarvslista) stammar alltså från den tiden.</li>
<li>1423 – Den spanske kaniken Gil Sanchez Muñoz y Carbón utses till motpåve i Avignon och tar namnet Clemens VIII, sedan förre motpåven Benedictus XIII har avlidit knappt tre veckor tidigare. Valet av Clemens görs av tre av de fyra kardinaler Benedictus har utsett, men den fjärde, som är frånvarande vid valet, ogiltigförklarar det och utropar istället sig själv till motpåve, vilket leder till att Clemens bannlyser och fängslar honom. Till en början får Clemens stöd av den aragoniske kungen Alfons V, men när denne har uppnått sina politiska mål drar han bort sitt stöd och tvingar Clemens att abdikera 1429, varefter denne istället blir biskop av Mallorca till sin död 1446.</li>
<li>1935 – Sedan börsanalytikern William Griffith Wilson och läkaren Robert Holbrook Smith, som båda har grava alkoholproblem, har träffats och upptäckt att de kan hjälpa varandra att avhålla sig från alkohol grundar de i Akron i Ohio sammanslutningen Anonyma Alkoholister (engelska: Alcoholics Anonymous) för att även hjälpa andra personer med alkoholproblem, men utan att man ska behöva skylta med att man får hjälp (därav anonymiteten). Organisationen växer med tiden och finns idag (2016) över hela världen.</li>
<li>1942 – Efter att Böhmen-Mährens riksprotektorator Reinhard Heydrich har blivit utsatt för ett attentat den 27 maj, som har lett till att han har avlidit den 4 juni, genomför nazisterna en vedergällningsaktion, genom att helt förinta byn Lidice utanför Prag. Alla män i byn blir arkebuserade, medan kvinnorna sätts i koncentrationslägret Ravensbrück eller fängelse. Åtta av byns barn anses ”rasrena” och placeras i tyska familjer, medan de övriga blir mördade i gasvagnar i förintelselägret i Chełmno. Därefter bränns hela byn upp och resterna sprängs (till och med de personer som innan har legat begravda på kyrkogården grävs upp och bränns upp), men efter kriget blir byn återuppbyggd. Två veckor senare genomförs en liknande vedergällningsaktion mot byn Ležáky, som dock aldrig återuppbyggs.</li>
<li>1944 – Tyska SS-trupper massakrerar befolkningen i den franska orten Oradour-sur-Glane, genom att männen i byn stängs in i fem olika lador, som tyskarna beskjuter med maskingevär och sedan bränner upp. Kvinnorna och barnen stängs in i kyrkan och utsätts för samma behandling. Av de totalt 648 ortsborna överlever endast fem män och en kvinna och Oradour-sur-Glane blir därefter en spökstad. Orten byggs upp igen efter kriget, men en bit från sitt ursprungliga läge. Den gamla orten är än idag (2016) övergiven och utgör numera ett monument över det tyska våldet under andra världskriget.</li>
<li>1967</li>
<li>Sexdagarskriget mellan Israel och dess grannar avslutas efter, som namnet antyder, endast sex dagar (det utbröt 5 juni). Israel har vunnit en avgörande seger och erövrat Sinaihalvön, Gazaremsan, Västbanken och Golanhöjderna från sina fiender. I slutet av 1970-talet börjar Israel dra sig tillbaka från Sinai (de sista trupperna är borta från området 1982), men övriga områden är än idag (2016) i israeliska händer. Även om Egypten och Jordanien har avsagt sig sina anspråk på Gazaremsan respektive Västbanken talas det ännu om en återgång till 1967 års gränser (de gränser som rådde före kriget) vid förhandlingarna om upprättandet av en palestinsk stat i området.</li>
<li>Den danska kronprinsessan Margrethe (II) gifter sig med Henri-Marie-Jean André de Laborde de Monpezat och de får snart sönerna Frederik och Joachim. Genomgiftermålet blir Henrik (som hans namn fördanskas till) Danmarks regentgemål, när Margrethe 1972 blir regerande drottning.</li>
</ul>
