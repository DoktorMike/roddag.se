<ul>
<li>757 – Sedan Stefan II har avlidit den 26 april väljs Paulus I till påve. Han innehar posten till sin död tio år senare.</li>
<li>1138 – Motpåven Viktor IV avsäger sig sina anspråk på påvestolen, endast två och en halv månad efter att han har blivit utsatt till motpåve. Hans anhängare har nämligen övergett honom efter mutor från den legitime påven Innocentius II och abboten Bernhard av Clairvaux ingriper därmed och förmår Viktor IV att avsäga sig sina anspråk på påvestolen, varpå Innocentius återupprättar honom som kardinal.</li>
<li>1259 – När den danske kungen Kristofer I dör, enligt vissa eventuellt förgiftad av abbot Arnfast, efterträds han som kung av Danmark av sin son Erik Klipping.</li>
<li>1415 – Motpåven Johannes XXIII blir avsatt av konciliet i Konstanz efter att ha förlorat sitt stöd från världsliga makthavare. Då han erkänner Martin V som legitim påve får han absolution och därmed har den stora schismen nått sin kulmen. Den avslutas två år senare, då avignonmotpåven Benedictus XIII också blir avsatt.</li>
<li>1453 – Osmanska styrkor under sultan Mehmet II har sedan 6 april belägrat Konstantinopel och denna dag faller staden i osmanernas händer. Därmed har den sista resten av Bysantinska riket fallit i muslimska händer, vilket innebär att den sista resten av det 753 f.Kr. grundade romerska riket därmed har gått under. Den bysantinske kejsaren Konstantin XI Palaiologos omkommer under det osmanska anfallet, men pretendenter till den bysantinska tronen fortsätter dyka upp i ytterligare 50 år (fram till 1502).</li>
<li>1660 – Sedan de engelska och skotska parlamenten har beslutat att återupprätta monarkin, som har varit avskaffad sedan 1649, har tronpretendenten Karl II återkallats och på sin 30-årsdag håller han sitt intåg i London och utropas till kung av England, Skottland och Irland. Han utfärdar amnesti för lordprotektorerna Oliver och Richard Cromwells anhängare, men drar ej tillbaka dödsdomarna mot de som har undertecknat dödsdomen mot hans far Karl I, vilka sedermera avrättas genom hängning, dragning och fyrdelning, och den döde Oliver Cromwells lik utsätts för postum avrättning.</li>
<li>1724 – Sedan Innocentius XIII har avlidit den 7 mars väljs Pietro Francesco Orsini till påve och tar namnet Benedictus XIII.</li>
<li>1772 – Gustav III, som har varit Sveriges kung sedan 12 februari året innan, kröns i Storkyrkan i Stockholm. Han har redan nu planer på att återupprätta den personliga kungamakten och avskaffa frihetstidens ständervälde, vilket han genomför genom sin statskupp i augusti samma år.</li>
<li>1790 – Rhode Island ratificerar den amerikanska konstitutionen och blir därmed den 13:e delstaten som upptas i den amerikanska unionen. Därmed har samtliga av de ursprungliga 13 brittiska kolonierna på den nordamerikanska östkusten blivit amerikanska delstater.[1]</li>
<li>1848 – Wisconsin upptas som den 30:e delstaten i den amerikanska unionen,[2] efter att ha varit amerikanskt territorium sedan 1836. Det blir det sista området öster om floden Mississippi, och dessutom det sista området, som helt och hållet ligger inom det område, som upprättades som amerikanskt genom Parisavtalet 1783, som blir amerikansk delstat.</li>
<li>1897 – Idrottsföreningen Kamratföreningen i Norrköping grundas av en grupp pojkar vid Norrköpings läroverk, efter att de båda eleverna Gunnar Nisbeth och John Uggla har läst ungdomstidningen Kamraten, där en artikel har uppmanat läsarna att ”närmare bekanta sig med Ungdomens fria rörelse – idrotten”. Idag (2016) är IFK Norrköping, som föreningen numera heter, ett av lagen i fotbollsallsvenskan.</li>
<li>1906 – Högerpolitikern Arvid Lindman efterträder liberalen Karl Staaff som Sveriges statsminister.[3] Staaff tvingas nämligen avgå, sedan högern har motsatt sig hans regerings rösträttsförslag, som bland annat innebär majoritetsval i enmansvalkretsar.</li>
<li>1913 – Den ryske kompositören Igor Stravinskijs balett Våroffer uruppförs i Paris med koreografi av Ryska balettens Wacław Niżyński och scenografi och kostymer av Nicholas K. Roerich. Den upplevs som så annorlunda och provokativ, att det utbryter tumult i salongen och polis får tillkallas, då publiken chockas av motivet att en ung flicka offras, för att våren ska återvända.</li>
<li>1914 – Det kanadensiska fartyget RMS&#160;Empress of Ireland lider mitt i natten skeppsbrott på Saint Lawrencefloden, då den norska kolfraktaren SS&#160;Storstad i svår dimma rammar fartyget. Av de 1&#160;477 personerna ombord omkommer 1&#160;012 och endast 465 räddas, eftersom fartyget mycket snabbt får slagsida och sjunker på bara 14 minuter.</li>
<li>1917 – Grekland går med i första världskriget på ententens sida, men den officiella krigsförklaringen mot centralmakterna kommer först en månad senare. Landet går med i hopp om att göra territoriella vinster på Osmanska rikets bekostnad och 1920 erhåller Grekland flera delar av Bulgarien och Turkiet, men de turkiska landvinsterna går förlorade 1923.</li>
<li>1938 – Disciplinstraffen prygel och mörk arrest avskaffas från svenska fängelser. Därmed blir det förbjudet att prygla fångar eller placera dem i mörka celler, som straff för begångna förseelser på fängelset.</li>
<li>1940 – Den svenska riksdagen beslutar, att de män som inte är inkallade till Sveriges försvar, eftersom de är för unga för att ha gjort värnplikt eller för gamla för att delta i den reguljära krigsmakten, ska organiseras i hemvärnet, knappt två månader efter den tyska invasionen av Danmark och Norge. Man räknar med att hemvärnet därmed ska omfatta omkring 50&#160;000 man, men efter några veckor kan överste Gustaf Petri, som har utsetts till hemvärnschef, meddela, att 90&#160;000 frivilliga har anslutit sig.</li>
<li>1953 – Den nyzeeländsken bergsbestigaren Edmund Hillary och nepalesiske sherpan Tenzing Norgay blir de första som med säkerhet bestiger världens högsta bergstopp Mount Everest i Himalaya i Nepal.</li>
<li>1975 – Oljeraffinaderiet Scanraff utanför Lysekil i Bohuslän invigs. Det är än idag (2016) Sveriges största oljeraffinaderi och vid invigningstillfället Sveriges dittills dyraste investering, då det har kostat 1,47&#160;miljarder kronor (vilket motsvarar 7,28&#160;miljarder 2008). Ägarförbundet Oljekonsumenternas förbund (OK) kontrollerar därmed alla led i sin produktionskedja från råoljekälla till färdig bensin.</li>
<li>1982 – Den endast 17-årige Patrik Sjöberg slår nytt svenskt rekord i höjdhopp, genom att hoppa 2,24 meter (en centimeter högre än Rune Alméns rekord från 1974). Senare under året förbättrar han rekordet med flera centimeter, för att i slutet av året förlora det till Thomas Eriksson, som den 18 september hoppar 2,27. Året därpå återtar Sjöberg dock rekordet med 2,33 meter.</li>
<li>1985</li>
<li>Under en fotbollsmatch mellan engelska Liverpool FC och italienska Juventus FC på Heyselstadion i Belgiens huvudstad Bryssel utbryter läktarkravaller mellan supportrar, vilket leder till omfattande kravaller. 39 personer omkommer och 600 skadas. Händelsen leder till att Uefa bannlyser alla engelska fotbollsklubbar från europeiska tävlingar på obestämd tid och förbudet hävs inte förrän 1991.</li>
<li>Journalisten Cats Falck och hennes väninna Lena Gräns hittas döda i en bil i Hammarbykanalen, där man förmodar att de har legat sedan de senast sågs i livet den 18 november 1984 och att det hela har varit en olycka. 2003 framkommer dock uppgifter, som tyder på att de kan ha blivit mördade av östtyska Stasiagenter, eftersom Falck har kommit vapensmuggling från Sverige till Östtyskland på spåren.</li>
</ul>
