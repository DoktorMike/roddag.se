<ul>
<li></li>
<li>1540 – Den engelske statsmannen Thomas Cromwell, som har lett den engelska reformationen och varit kung Henrik VIII:s försteminister sedan 1532, blir avrättad på Towern på kungens order. Under reformationen har Cromwell fått många fiender inom det konservativa lägret och hans arrangemang av kungens giftermål med den tyska prinsessan Anna av Kleve har lett till att han har fallit i onåd hos monarken (då Henrik vantrivs i äktenskapet, vilket upplöses efter endast sex månader). Därför blir Cromwell avrättad, anklagad för förräderi och kätteri, bara några timmar innan kungen gifter sig med Katarina Howard. Senare kommer Henrik dock att ångra avrättningen.</li>
<li>1794 – Dagen efter att det franska Nationalkonventet har avsatt revolutionsledaren Maximilien de Robespierre som medlem blir han, utan föregående rättegång, avrättad genom giljotinering. Han har varit en av de ivrigaste revolutionärerna sedan franska revolutionens utbrott 1789 och en av de mest framstående politikerna samt medlem av den radikala Jakobinerklubben. Då han också har varit ledande för Skräckväldet har han av många blivit fruktad och hatad och konventet ser avsättningen och avrättningen som det enda sättet att bli av med honom.</li>
<li>1821 – Den argentinske generalen José de San Martín utropar Perus självständighet från Spanien, mitt under det peruanska självständighetskriget. Kriget har pågått sedan 1811, men är inte över förrän tre år efter självständighetsförklaringen, då Spanien vägrar erkänna den innan spanjorerna har lidit ett avgörande nederlag i slaget vid Ayacucho 1824. Peru blir den sista spanska kolonin i Sydamerika, som utropar sin självständighet, men efter krigets slut delas landet i två delar, varav den övre blir republiken Peru och den nedre blir ett eget land, som efter frihetshjälten Simón Bolívar från namnet Bolivia.</li>
<li>1914 – En månad efter att den österrikiske ärkehertigen Frans Ferdinand och hans hustru Sophie von Chotek har blivit mördade genom skotten i Sarajevo och fem dagar efter det österrikiska ultimatumet till Serbien utbryter första världskriget, då Österrike-Ungern förklarar krig mot Serbien. Eftersom österrikarna misstänker, att Serbien har stött mordet har man den 23 juli ställt en rad krav på detta land, av vilka serberna har gått med på de flesta. Eftersom de inte har gått med på alla går österrikarna i krig, för att en gång för alla göra upp räkningen med Serbien. Under den kommande veckan (fram till 6 augusti) går dock fler och fler av Europas stormakter med i kriget och därmed är det stormaktskrig ett faktum, som man efter flera årtiondens kapprustning och alliansbildning har fruktat, men i det längsta försökt undvika. Kriget kommer att vara till 1918 och radikalt omstöpa Europas karta och politik. Därmed går också den så kallade Belle époque och vad som senare har kommit att kallas Det långa 1800-talet i graven.</li>
<li>1976 – Anders Gärderud vinner guld på 3000 meter hinder under OS i Montreal. Det är den första svenska olympiska guldmedaljen i friidrott på 28 år.</li>
<li>1996 – Skelettrester av en människa återfinns vid en flodbank vid floden Columbia i Kennewick i den amerikanska delstaten Washington och får efter fyndplatsen namnet Kennewick-mannen. Först tror man att det rör sig om en nybyggare från 1880-talet, men datering och undersökning av skelettdelarna visar att mannen levde i mitten av 7000-talet f.Kr. och att det är oklart, om han är besläktad med någon av de amerikanska indianstammarna. På grund av detta avvisar en amerikansk domstol 2004 flera indianstammars krav på att mannen ska begravas som indianförfader och tillåter istället forskarna, att fortsätta studera honom.</li>
<li>2004 – Den svenske mördaren Tony Olsson, som för tillfället avtjänar ett livstidsstraff för Malexandermorden 1999, lyckas tillsammans med tre andra interner (Daniel Maiorana, Alfred Sansiviero och Mahmoud Amaya) rymma från Hallanstalten i Södertälje, strax efter midnatt, sedan en mutad vakt har lämnat hans isoleringscell öppen. Deras plan har varit att gömma sig i närområdet tills eftersökningarna har avslutats och därefter ta sig till Sydamerika. De fyra brottslingarna blir dock upptäckta vid olika tidpunkter under det följande dygnet och på morgonen den 30 juli är samtliga infångade. Idag sitter Tony Olsson på Kumlaanstalten och har, bland annat med hänvisning till rymningen, nekats att få sitt straff tidsbestämt.</li>
<li>2005 – Den irländska paramilitära organisationen Provisoriska IRA, som sedan 1969 har kämpat för att Nordirland ska bli en del av republiken Irland, lägger ner sina vapen efter över 35 års kamp. Man meddelar, att man hädanefter istället ska föra kampen för att nå slutmålet enbart genom att använda politiska och demokratiska medel på fredlig väg. Vissa utbrytargrupper vägrar dock acceptera detta och fortsätter den väpnade kampen om Nordirland.</li>
</ul>
